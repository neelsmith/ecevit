NATO ülkelerinde
(Başı 4  ncü Sayfada)
on - on buçukta bir büyük buz dolabı mağazasının önünden geçtik, orası bile açık ve içi insan doluydu.
Gecenin on buçuğunda bir buz dolabı satın almak ihtiyacını duyup çarşıya çıkacak insan, bilmiyorum Portekiz'den başka ülkelerde de var mıdır?
Böyle eğlencesiz, gürültüsüz, sırf daha çok yaşamış olmak için gecenin geç saatlerine kadar yaşamak, bana en saf bir hayat sevgisi gibi  geldi.
Portekizliler belli ki doğayı açık havayı da seven insanlar.. Pazarları kırlar ve ormanlar, şehirlerden gelip yere çarşaflar sererek yemek yiyen ailelerle dolu. Dağ başlarında, ya masallar gibi şatolar, eski saraylar, ya da küçük, modern dağ otel ve lokantaları var. Bunlara "pousada' 'diyorlar. Şehirlerin saatlerce dışında, bazısı otomobillerin bile çıkamayacağı kadar sarp yerlerdeki bu şatolar ve "pousada"lar, pazar günleri boş kalmıyor.
İnsanın, yarım saat, bir saat içinde, yılların kafa yorgunluğunu çıkarabildiği yerler vardır. Bu "pousada'lar öyle işte..
Portekizliler doğayı hissettirmeden süslemesini bile insanlar.
Bunca süsün ortasında üzerlerinde yerli urbaları, başlarında renkli sepetleri yahut toprak rengi testi ve küplerile, kendileri de birer süs gibi dolaşıyorlar.
Yüklerini başta taşıma âdeti, insanların yürüyüşüne de bir  zariflik vermiş.
Bu âdet kimbilir nereden gelmiş onlara? Belki Afrika'dan belki de Hindistan'dan gelmiştir. Oralarda halâ toprakları var.
Süs merakı ile beraber çiçek sevgisi de Portekiz'de bir gelenek olmuş. Hele karanfili çok seviyorlar. Bu şair halk, karanfilin hayali kamçıladığına inanırmış. İşçiler, köylüler, ya kulaklarının arkasında ya dişlerinin arasında birer kırmızı karanfille dolaşmaktan hoşlanırlarmış. Onun için bir Portekiz türküsü diyor ki : 
"Dişlerinin arasında bir al karanfil tutarken 
Vurulmayan kalmıyor o dişlerin beyazlığına."
YAZIK, insan böyle turist gibi gezerken bir ülkenin halkıyla gönlünce kaynaşmıyor. Portekiz halkının da insanı öyle çeken bir yanı var ki:
Otobüste şehirden şehire giderken, yollarda yürüyen, ormanlarda yemek yiyen Portekizlilerin durup yahut yerlerinden kalkıp gözleri gülerek insanı selâmlayışı, içimizde yabancılık duygusuna yer bırakmıyordu.
İspanyol şairi Unanumo doğru söylemiş :
"Portekiz ülkesinde kime rastlasam eski bir tanıdıkmış gibi geliyor. Her birinin sakin, gülümseyen yüzünü, eskiden de görmüşüm sanıyorum. Orada dilenciler bile eski birer tanıdık gibidir."
Portekizliler, ister istemez, yabancılara, bütün insanlığın tek bir aile olduğunu duyuyorlar.
Yahut belki de Unanumo'ya Portekizlilerle komşuluğu, bana da Portekizlilerle benzerliklerimiz bu duyguyu vermiştir, bilmiyorum!
