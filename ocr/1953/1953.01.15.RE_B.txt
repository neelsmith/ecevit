15/1/1953

Dünya Politikası

İtiraflar zinciri

Bülent ECEVİT
   
Çekoslovakya’da ve başka peyk memleketlerde başlayan Yahudi aleydarlıklarının bir hazırlıktan ibaret olduğu anlaşılıyor. Bu hazırlıklar şimdi Moskova’da bir sonuca bağlanmaktadır.	
   
Çekoslovakya’da harekete geçen, ve Komünist Partisinin eski Genel Sekreteri Rudolf Slanski ile eski Dışişleri Bakanı Vladimir Clementis de dahil 11 Çek Komünistine idam cezası verilmesine sebep olan itiraflar zinciri, Moskova’ya, Moskova’daki doktor muayenehanelerine, Sağlık Bakanlığına, oradan da Güvenlik Teşkilâtına kadar gelmiştir.
   
Bütün Sovyet Rusya’yı ve peyk memleketleri kaplayan, hemen her evin içine kadar giren Güvenlik Teşkilâtında da itiraflar başlamaya görsün: Nerede duracağını kimseler, en kudretli Sovyet liderleri bile bilemez!
   
İkinci Dünya Harbinden önceki geniş Komünist temizliği öyle olmuş, Güvenlik Teşkilâtı içine girdikten sonra, bir itiraflar zinciri, bütün Rusya’yı dolaşıp, rejime en sadık bilinen adamları bile alıp götürmüştü.
   
Yalan üstüne kurulu baskı rejimlerinde en büyük suçlardan biri gercekleri bilmektir. İleri gelen Güvenlik Teşkilâtı memurları da gerçekleri fazlası ile bilirler. Onun için, rejimde bir yön değiştirme olacağı zaman Güvenlik Teşkilâtının iyice bir temizlikten geçmesi gerekir. Ondan sonra bu temizlik sırasında bir şeyler öğrenmiş olanlara sıra gelir, ve bu böylece devam edip gider.
   
O yüzden, Harpten önceki temizliği bir noktada durdurabilmek epeyce güç olmuştu.
   
Şimdi, Rusya’daki bazı Yahudi doktorlar, kapitalist devletler emrine girip Sovyet Liderlerine karsı suikast hazırlamış olmakla itham ediliyorlar.
   
Bu doktorların, kendilerinden istenen şekilde itiraflarını yaptıkları anlaşılıyor.
   
Suçlu olarak doktorları intihab etmek doğrusu büyük kurnazlık: Azrail’in ileri gelen Sovvet şahsiyetleri arasındaki faaliyeti, kolayca doktorlara yüklenebilir. Nasıl olsa Azrail, hakimler huzuruna çıkıp işin doğrusunu anlatamayacaktır..
   
1952 yılında Kremlin’in büyük bir Yahudi düşmanlığı hareketine girişeceğini önceden sezmemiş olan Sovyet Güvenlik Teşkilâtı ise, bu Yahudi doktorların hiyanet ve suikastlarını vaktinde meydana çıkarmamış olmakla suçlandırılıyor. Herhâlde yakında o teşkilât mensuplarının da itiraflarını okumaya başlayacağız.

*    

Eğer gerçekten Rusya’da, son emarelerden anlaşıldığı gibi, geniş bir temizlik hareketine başlanmak üzere ise, bu, Sovvet siyasetinde büyük değişiklikler olacağını gösterir.
    
Değişikliklerin de sırasıdır. Çünkü emperyalist Sovyet militarizmi, artık Marksizm’le telif edilemeyecek bir hâle gelmiştir. Dünyaya yayılmak hususunda umulmadık güçlüklerle karşılaşan Komünizm, “demir perde” diye adlandırılan bir siyasî duvar gerisine çekilip, orada, ayrı bir merkeziyetçi âlem kurmaya başlamıştır. Sovyetler, bu duvar gerisinde, dünyaya zor kullanarak yayılmak için hazırlanmaktadırlar. Demir perde gerisile dünyanın başka tarafları arasındaki son ekonomik bağlar bile kesilmektedir.
    
Bu durumda, Komünist doktirnlerine fazlası ile bağlanmış unsurların ortadan kalkması istense gerektir.

*

Fakat, Moskova’dan gelen son itiraf haberlerini yalnız Sovyetlerin iç siyaseti bakımından görmek insana yanlış, yahut eksik bir fikir verebilir. Orta Doğu savunmasının ele alındığı, ve buna, en büyük engelin, Arap — İsrail düşmanlığı olduğu şu günlerde, İtirafçılık rolüne Yahudilerin seçilmesi, Sovyet dış siyaseti bakımından da manalıdır.
    
Orta Doğudaki gedik kapanmakla, Sovyetlerin, gün gelip Batıyı Güneyden sarabilmeleri imkânı ortadan kalkmış olacaktır. Bu gediğin kapanmasını İsrail'le Arap devletleri arasındaki düşmanlık geciktirdiğine göre, bu düşmanlığı körüklemek, ayni zamanda da Arap devletlerinde Komünistlere karşı sempati uyandırmak, Sovyetler için faydalı olabilir.
    
Sovyetlerin büyük bir Yahudi, düşmanı olarak sivrilmeleri ise, böyle bir sempati uyandırmanın en emin, en kolay yoludur.

*

Sovyetlerin bir Yahudi doktorlar meselesi ortaya çıkarmasında iç siyaset düşünceleri mi, yoksa dış siyaset düşünceleri mi daha büyük rol oynamıştır? Buna cevap verebilmek için, temizlik hareketinin ne kadar genişleyeceğini görmek gerektir.
    
Eğer küçük ölçüde bir temizlikle yetinilirse, yani, itiraflar zinciri fazla uzamazsa, o zaman, dış siyaset düşüncelerinin daha ağır bastığına hükmedebiliriz.

