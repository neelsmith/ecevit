Yas görmemiş nesil

Bülent ECEVIT

Dünkü törende, Atatürk'e yol açan, Anıt - Kabirde onu karşılayıp tabutuna çiçekler atan, yas görmemiş bir nesil vardı: Atatürk'ün ölümünden sonra doğmuş genç izciler...

Atatürk'ü tanımış nesillerin yüzündeki yas ve ağırlık onların yüzünde yoktu. Onlar, canlı ve umutlu idiler. Umudun yasa karşı, yeni fidanlarla sürüp giden hayatın ölüme karşı zaferi idiler.

O genç izciler sanki hepimizden daha güzel, daha başkaydılar. Sanki yepyeni bir ulusun insanlarıydılar.

Atatürk'ü tanımış nesiller gibi hayatlarında bir büyük boşluk duymamış, insanı birdenbire öyle bir boşlukta desteksiz bırakıveren bir kara gün görmemişlerdi.

Yüzleri gibi yürüyüşleri de daha güzeldi. Ayaklarında geçmişin zincirleri olmıyan bütün insanlar gibi rahat yürüyorlardı.

Bakışlarında, kâbuslar görmüş insanların ürkekliği, kaygısı yoktu.

Sanki her an uyanıverecek korkulu bir geçmiş, bir gölge gibi peşlerinden gelmiyordu.

Onlar, uzlaştırılması imkânsız iki ayrı dünyaya ait bir dünle bir yarın arasında şaşırıp kalmamış bir nesildi. Onun için böyle güzeldiler, yürüyüşleri onun için böyle rahattı.

Onlar için Atatürk bir ölü değildi ki yaslı olsunlar!. Atatürk'ün öldüğünü görmemiş bu genç Türkler için Atatürk bir ölümlü insan değildir. Atatürk onlar için bugün ve yarındır: onlarda yaşıyan ve onların yaşatacakları bir hayat gücüdür.

Dün Atatürk'e yol acan, Anıt - Kabirde onu karşılayıp tabutuna çiçekler atan nesil, yas görmesin, korkulu günler görmesin!
