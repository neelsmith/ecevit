SANAT KÖŞESİ

Güzel Sanatlar Genel Müdürlüğü tekrar kuruldu

Bundan iki yıl kadar evvel görülen lüzum üzerine, müstakil bir Genel Müdürlük olarak faaliyetine son verilen ve o zamandanberi Yüksek Öğretim G. Md. ne bağlı bir şube Müdürlüğü halinde işleri yürütülen Millî Eğitim Bakanlığı Güzel Sanatlar Genel Müdürlüğü tekrar kurulmuş ve Genel Müdürlüğe , vekâleten, Millî Kütüphane Müdürü Adnan Ötüken tâyin edilmiştir.

Cumhuriyet devrinde Güzel Sanatların birçok şubelerinde gerçekleştirilmiş olan büyük hamlelerde Güzel Sanatlar Genel Müdürlüğünün ifa etmiş olduğu mühim hizmetleri yakından bilenler, bu makamın kaldırılarak, bir şube müdürlüğü halinde passif bir duruma düşürülmesinden büyük üzüntü duymuşlardı. Onun için Güzel Sanatlar Genel Müdürlüğünün yeniden kurulması, bütün sanat çevrelerimizde büyük bir ferahlık uyandırmıştır.

Bilindiği gibi, Güzel Sanatlar Genel Müdürlüğü Millî Eğitim Bakanlığına bağlı olan İstanbul Güzel Sanatlar Akademisi, Ankara Devlet Konservatuvarı, Devlet Tiyatrosu ve Bale Okulu ile İzmir Resim Galerisi gibi sanat müesseselerimizin faaliyetiyle meşgul olmak ve bu müesseseleri çok daha verimli ve faydalı bir gelişmeye kavuşmaları için gerekli tedbirleri almakla görevlidir. 

Güzel Sanatlar G. Müdürlüğü'nün memleket sanatına, her zaman olduğu gibi, faydalı hizmetlerde bulunmasını, bilhassa son yıllarda eskisi kadar verimli olamadığı görülen Devlet Konservatuvarı ile yakından ilgilenmesini dileriz. 

"Küçük Sahne" kapanmıyor

Son günlerin, sanat âlemimiz için, üzüntülü hâdiselerinden biri de Muhsin Ertuğrul'un "Küçük Sahne" rejisörlüğünden ayrıldığı, dolayısiyle bu yeni kurulmuş sanat ocağının kapanacağı yolundaki şayialar olmuştur.

Filhakika "Küçük Sahne"nin, kurulduğu gündenberi, bütçesini daima açık vererek kapattığı, bu açığın da, ''Küçük Sahne" faaliyetini "bir kültür hizmeti" olarak desteklemekte olan Yapı ve Kredi Bankası tarafından kapatıldığı, son zamanlarda ise tiyatronun kurucularile Banka arasında, her yıl bir az daha artan bu bütçe açıkları dolayısiyle, bazı anlaşmazlıklar ortaya çıktığı bilinmekte idi. Fakat bu anlaşmazlıklar tamamen giderilmiş ve Bankanın, ciddi sanat müesseselerinin ticarî kazanç temin etmelerine, daha bir zaman için, bizde imkân olmayacağına göre bu "kültür hizmeti" ne devam etmesi sağlanmıştır.

Bu suretle "Küçük Sahne" gibi sanat hayatımızda mühim ve güzel bir yer tutmıya muvaffak olmuş bir sanat teşekkülünün yıkılmasına meydan verilmemiş olacaktır. Diğer taraftan ''Küçük Sahne" idaresi de, bu mevsim, daha az açık vermek için daha kuvvetli eserler sahneye koymıya ve kendisine maddî bir kazanç temin etmiyen yabancı truplar getirtmekten, şimdilik, vaz geçmiye karar vermiştir. Bu arada, bu mevsim içinde, Muhsin Ertuğrul'un da bir eserde, başrolü oynamak üzere, sahneye çıkması kararlaştırılmıştır.

İstanbul Şehir Tiyatrolarında yeni mevsim hazırlıkları

Tâlimatname derdi, yıllardan beri, bir türlü halledilememiş olmakla beraber, İstanbul Şehir Tiyatrosu, yeni mevsim hazırlıklarına başlamış ve oynanacak ilk eserler belli olmuştur.

Öğrendiğimize göre Dram kısmında perde,Cyrarco müellifi Edmond Rostand'ın gene Prof. Sabri Esat Siyavuşgil tarafından manzum olarak dilimize çevrilmiş olan. Yavru Kartal (L' Aiglon) adlı eseriyle açılacaktır. Yavru Kartalı'ı baş rejisör Max Meinecke sahneye koyacak, dekor ve kostümlerini de (gene Meinecke'nin eskislerine göre) Turgut Atalay hazırlıyacaktır.

Komedi kısmının ilk eseri de Eugene Labiche'in, Reşit Baran tarafından tercüme edilmiş olan, Kumbara adlı eseri olacaktır.

Eminönü Bölümü ise, mevsime, bu yıl, 1 kasımda başlıyabilecek ve ilk eser olarak Muhsin Ertuğrul'un Hans Müller'den adapte ederek eski "Darülbedayi" sahnesinde birçok defa temsil ettirdiği Renkli Fener piyesini oynıyacaktır .

Yavru Kartal piyesinde L' Aiglon'u yani Napoleon'un oğlunu, Cahide Sonku ile Perihan Tedü, münavebe ile, oynıyacaklardır. Şehir Tiyatrolarında, bu ilk eserlerden sonra, oynayacak yeni piyesler arasında, telif olarak Cevat Fehmi'nin Makine isimli yeni komedisi; tercüme olarak da: E. O' Neil'in Karaağaçlar Alatında, Th. Wilder'in geçen mevsim Ankara'da temsil edilmiş olan Dişimizin Zarı (Ramak Kaldı,) Jacques Deval'in Bu Akşam Semerkant'de, Garcia Lorca'nın Bernarda'nın Evi adlı eserleri yer almaktadır. Ayrıca mevsim sonuna doğru, Shakespeare'in Bir Yaz Gecesi Rüyası sahneye konulacak ve bu eserin temsillerine, yaz ayların da, Açıkhava Tiyatrosu'nda da devam edilecektir 

İstanbul'daki Opera binası inşaatı

Birara inşaatı yarıda kalmış olan Taksim'deki Opera binasının Belediyeden devralınarak, 3 sene içinde 10 milyon lira sarfile Devletçe tamamlanması ve bu işin Millî Eğitim ve Bayındırlık Bakanlıklarınca yürütülmesi hakkındaki kanun çıkmış ve derhal tatbikine geçilmiştir.

Opera binasının birinci kısmının tamamlanabilmesi için bu yıl bir buçuk milyon liralık inşaat eksiltmeye çıkarılmış, ihalesi de son günlerde yapılmıştır. Binanın 3 sene içinde bitirileceği tahmin edilmekle beraber. Hükümetçe verilmiş olan 10 milyon liranın bu işe yetip yetmiyeceği henüz kesin olarak bilinmemekte, bu arada projede bazı esaslı değişiklikler yapılmasına lüzum görüleceği zannedilmektedir.

Leylâ Gencer döndü

İtalya'da büyük bir muvaffakiyet kazandığını evvelce haber verdiğimiz Devlet Tiyatrosu sanatkârlarından Leylâ Gencer, Napoli Açıkhava Tiyatrosu'ndaki ikinci Cavalleria temsilini de başarı ile vermiş ve yurda dönmüştür. Değerli sanatkârımız derhal yeni mevsim çalışmalarına katılacaktır.
