Dünya Politikası

12/2/1953

BALTIK BÖLGESİ

Yazan: Bülent ECEVİT
   
Battık gölgesi, gün geçtikçe, Sovyetlerin Avrupa’da en kuvvetli olduğu bölge hâline gelmektedir. Bunda, Sovyetlerin bu bölgedeki askerî gayretlerini gitgide arttırmaları kadar, Baltık Denizi çevresindeki başka memleketlerin durumu da âmil olmaktadır.
   
Estonya, Letonya, Lituanya ve Doğu Almanya’yı elinde bulundurduğuna göre, Rusya, Baltık Denizinin Güney ve Güney Doğusuna tamamen hakimdir. İsveç ve Finlandiya ise Kuzey Atlantik Paktı savunma sistemi dışındadır.
   
Ancak, Baltık Denizinin giriş kısmında, Batı Almanya'nın Schleswig-Holstein bölgesi, Norveç, ve Danimarka, Batı cephesine dahil bulunmaktadır.
   
Bu durumda, NATO kuvvetleri, bir harp hâlinde, Sovyet denizaltılarının Skajerak Boğazından geçerek Kuzey Denizine çıkmasını önlemeye çalışabilirlerse de, inisiyatifi ellerine geçirmekte herhalde güçlük çekeceklerdir.
   
Sovyet Rusya’nın Beyaz Deniz ve Peçora Nehri bölgesindeki maden ve sanayi bölgesi, hava hücumlarına karşı bile, çok mahfuz bir durumda kalmaktadır.
   
Bunların havadan tehdit edilebilmesi için en iyi imkânı Norveç toprakları sağlamakla beraber, Norveç de NATO’ya üs vermeyi kabul etmemektedir. Bir harp çıktıktan sonra kurulabilecek üsleri ise Sovyetlerin, Norveç sınırı yakınında şimdiden kuvvetlendirilen Petsamo, Poiarni ve Vayenga üsleri tesirsiz halde bırakılabilir.
   
Norveç’ten başka Danimarka da NATO emrine hava üsleri vermekte güçlükler çıkarmaktadır.
   
Norveç’in silâh altındaki kuvvetleri 50.000 den, Danimarka'nın da 45.00 den fazla değildir. Bunlardan NATO emrine verilenlerse fazla bir değer taşımayacak kadar azdır. Üstelik iki memleketin de iç siyaseti, kuvvetlerini arttırmalarını ve NATO’daki müttefiklerile daha sıkı bir iş birliği yapmalarını gücleştirmektedir. Norvec, Kiel Kanalının kuzeyinde. NATO emrindeki 6000 kişilik Tugayını Nisana kadar geri çekmek kararındadır. O zaman belki Danimarka, Schlesvig-Holstein bölgesindeki bir taburluk kuvvetini tugaya çıkaracaktır. Fakat bunu da, Schleswig üzerindeki Danimarka emelerinden şüphelenen Batı Almanya istememektedir.
    
Norveç ve Danimarka'nın kararsızlığını ve İsveçle Finlandiya’nın tarafsızlığını, Ruslar, devamlı bir sinir harbi ve manevî baskı ile devam ettirmeye çalışmakta ve muvaffak da olmaktadırlar.
    
Baltık bölgesinde Batılıların bu kadar zayıf olmasına karşılık, Sovyetler deniz ve hava üslerini devamlı olarak takviye etmektedirler.
    
Baltık çevresindeki üsleri, denizden ve havadan gelebilecek taarruzlara karşı aktif bir savunma imkânı sağlayabileceği gibi, Sovyet uçaklarının Batı Avrupa’ya taarruzda bulunmasına da imkân verebilecektir. Danimarkanın yakınında bulunan Ruegen bölgesindeki üstlerse, Sovyet denizaltılarının Baltık Denizi ağzında faaliyette bulunmasını çok kolaylaştırabilir.	
    
Baltık Denizi ile Beyaz Denizi bağlayan kanal, kuzeyindeki ve Baltıktaki Sovyet deniz kuvvetlerinin icabında biribirini takviye etmesini mümkün kılacaktır.
    
Sovyetlerin Baltıktan doğru Batı Avrupa'ya direkt bir taarruzda bulunmaları mevzuubahis olmasa bile, buradaki hava ve denizaltı üsleri, başka kesimlerden yapılacak bir taarruzu tesirli bir şekilde destekleyebilir.

