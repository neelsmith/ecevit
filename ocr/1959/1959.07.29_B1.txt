GÜNÜN IŞIĞINDA

“V. C.„ de silâh sesleri

Bülent ECEVİT

MADDİ menfaati tek  gaye, kanunsuzluğu ve zorbalığı da o gayeye erişmek için vasıta bilen bir topluluğun mensupları, iki halde, kendi aralarında, silâh çekecek, adam öldürmeğe kalkışacak kadar birbirlerine düşebilirler:
 
1— Ganimet paylaşmasında;

2 — Yakalanıp hesap verme korkusu karşısında.
   
Hele bu iki hal aynı zamana rastlarsa, bir menfaat topluluğu içinde ne arkadaşlık ve dayanışmadan iz kalır, ne de medenî insan münasebetlerinin asgarî şartlarına uyulur.

Böyle hallerde, o topluluğun mensupları, gayrı meşrû gayeleri önündeki dış engellere karşı beraberce kullanmağa alıştıkları bütün kanundışı zorbalık metodlarını, kendi aralarında biribirlerine karşı kullanmakta tereddüt etmezler.

«Vatan Cephesi» nin müstesna vasıflı üyeleri arasındaki kanlı bıçaklı, ateşli yumruklu son olaylar da, bu bakımdan, tabii sayılmalıdır.

«Vatan Cephesi» diye bir kanunî teşekkül yoktur; «Vatan Cephesi» nin emniyette kaydı yapılmamıştır! Maddî menfaati tek gaye, kanunsuzluğu da o gayeye erişmek için vasıta bilen bütün topluluklar gibi, «Vatan Cephesi» veya halk dilinde kısaca «V.C.» denilen «kuruluş» da, herhangi bir resmî, hukukî hüviyet taşımamaktadır. Buna rağmen, muteber bir kuruluş gibi kendini serbestçe teşhir edebilmesi, hattâ Devlet Radyolarında kendisine iltihak edenlerin, o arada bazı kedi ve köpeklerin, adlarının okunabilmesi, içinde bulunduğumuz üzücü ve — elbette — geçici şartların bir sonucudur.

Gaye ve metodları ve hukuk dışı hüviyetleri bakımından «V.C.» nin benzeri «teşekkül» lere, her memlekette rastlanabilir. Yalnız bizdekinin farkı, fazladan, siyasetle de ilgilenmesi, daha doğrusu maddî menfaat sağlayıcı tertiplerine, siyaset alanını da, mevcut bazı şart ve imkânlardan faydalanarak, verimli bir zemin olarak seçmiş bulunmasıdır.

«V.C.» nin hikmet-î vücudu, ne yoldan sağlanırsa sağlansın maddî menfaat olduğu, safları ancak bir elle yumruk öbür elle para kesesi gösterilerek kabartılabildiği için bu, hukuk dışı «teşekkül» de ganimet paylaşma meselesinin, sık sık bir kıskançlık, haset, rekabet vesilesi olması tabiidir. «Teşekkül» ün menfaatçi hüviyeti, bir kamuflâjdan ibaret kalan «siyasi» görünüşünden daha ön plâna çıktık- 

