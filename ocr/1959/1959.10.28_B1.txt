GÜNÜN IŞIĞINDA

Dünya nerde biz nerde

Bülent ECEVİT

Ulus’da yakın zamana kadar resimli serüvenleri çıkan bir «Baykara» vardı. «Baykara» nın türlü marifetlerinden biri de çağını değiştirebilmesiydi. Dileyince yirminci yüzyılın ortasından kalkar, binlerce yıl önceki bir çağa gidiverir, dileyince insanların yıldızlara varmış olacağı bir çağa ulaşırdı.
   
Henüz insanlık öyle, dilediği vakit çağ değiştirebilmenin sırrına ermiş değil. Ama bir bakıma yer yüzünde çağ değiştirmek zaten mümkündür. Amerika, İngiltere veya Rusya’da atom enerjisi elde edilen, yıldızlara gidilecek araçlar hazırlanan merkezlerden birindeki, atom, hattâ feza çağından uçakla kalkıp, ertesi gün, veya birkaç saat sonra, Avustralya yerlileri arasında taş çağına inilebilir.
   
Dünyada yanyana devam eden çağlar arasındaki mesafe gitgide açılmaktadır. «Atom» çağı adı daha yerleşemeden, bir hamle daha yapılmış, «feza» çağına geçilmiştir.
   
Bugüne kadar dünya, kendi içinde çağ değiştirirdi. Bugün artık kendi dışına çıkmış, kendi kendini aşmıştır. İnsan, dünya ötesi çağa ulaşmıştır.
   
Önceki gece televizyonlar, Ay’ın dünyadan görülmeyen yüzünün fotoğraflarını yayınlamışlar.
   
Yıldızları hâlâ gök kubbeye çakılı altın başlı çiviler, Ay’ı bir sihirli fener sanan insanlarla, dünyadan attığı âletleri Ay’ın çevresinde dolaştıran yakın yıldızlara ayak basmağa hazırlanan, Ay’daki yıldızlardaki kaynakları işletme imkânlarını ciddî olarak düşünüp tasarlayan insanlar bugün aynı kürenin üstünde yaşamaktadırlar.
  
Biz, siyasal durumumuz bakımından, dünyayı aşmış veya aşma imkânlarına erişmiş ileri milletler topluluğu içindeyiz. Ama teknik imkânlarımız, yaşama ve çalışma şartlarımız, bilgi seviyemiz bakımından onların çok gerisindeyiz. Aramızdaki mesafenin kapanması için sarfedilen gayretlerin hızı, teknik bakımdan ileri milletlerin ilerleme hızı yanında çok yetersizdir.
  
Bu gerçeğin, dünyayı aşmış veya aşma imkânlarına erişmiş ileri milletler topluluğundaki siyasal durumumuzu sarsmayacağına inanmak aşırı bir iyimserlik olur.
  
Dünya ötesi çağa ulaşan milletlerle aramızdaki mesafesi kapatacak bir ilerleme hızına varmamız şöyle dursun, eğitim imkânlarımızdaki artış hızı, nüfus artışımızın hızından bile geride kalmaktadır.
  
Birleşik Amerika ve ileri Batı Avrupa milletleri bile, dünya ötesine taşan yarışta yenilmemek için eğitim gayretlerini arttırmak ihtiyacını duymaktadırlar. Bizse, daha ilk eğitimimizi, ikili, üçlü derken, dörtlü eğitime kadar geriletmiş bulunuyoruz.
  
Mesele bizim de feza yarışına katılmamızı sağlıyacak teknik ve maddî imkânlara kavuşmamızda değildir. En ileri memleketler arasında bile bu imkân ancak 2 - 3 memleketin elinde vardır.

Ama toplum olarak onlarla

