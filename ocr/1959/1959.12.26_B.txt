GÜNÜN IŞIĞINDA

“Hürriyet, hürriyet,, diyor İzmirli

Bülent ECEVİT
   
İzmir’linin bir zamanlar bağımsızlık ateşiyle yanan bağrı şimdi hürriyet ateşiyle yanıyor.

Bu yaz İzmir ve çevresinde geçirdiğim günler, Türkiye’de hürriyet mücadelesinin mutlaka kazanılacağına inancımı sarsılmaz hale getirdi.

Ömrünü hürriyet mücadelesiyle geçirmiş Hüseyin Cahit Yalçın’ın, ölüm döşeğinde son nefesini «hürriyet» diye verişi, bir çoğumuzun yüreğine dert olmuştu.

Ben bu dertten İzmir’de kurtuldum. Yalçın son nefesini «hürriyet» diye vermişti ama, ölümünden önce milletvekili adayı olduğu İzmir’in halkını bugün «hürriyet, hürriyet» diye nefes alır buldum.

«Hürriyet, hürriyet» sesi, halkın göğsünden kopan bir haykırış olarak, geçen yaz başı, İnönü’nün yolunu kesmeğe kalkışan zorba zihniyete karşı, İzmir’de doğmuştur.

O günden beri İzmir, «hürriyet, hürriyet» haykırışıyla çınlamaktadır.

Dağ dağ, göğüs göğüs, bütün yurtta bu haykırışın yankısı...

Demokrat Partiye beşiklik etmiş olmanın verdiği vefa duygusuyla Demokrat Parti’yi umudunun son damlasına kadar tutan İzmir'li, şimdi, İzmir’de gelişen Demokrat Parti’yi İzmir’de yere sermenin sabırsızlığı içindedir. Bütün heyecanını, bütün cesaretini bu uğurda seferber etmiştir.

Demokrat Parti de zaten İzmir’de bir daha seçim kazanabilmenin imkânsızlığını gördüğü içindir ki, Urla’nın Belediye seçimlerinde, zorbalık, komitacılık tertiplerine başvurmuştur.

Bunlar ancak, seçimlerde halkın sevgisine, desteğine güvenemez olmuş, fakat seçimlerde yenilip nüfuz mevkiinden inmeyi de göze alamıyacak kadar ağır sorumluluklar altına girmiş insanların başvuracağı tertiplerdir.

C.H.P. İl Başkanı Lebit Yurdoğlu,
   
— Bir bakıma Urla hâdiselerini tertipleyenlere müteşekkiriz, diyor. Çünkü vatandaşlar böyle bir seçimin yapılabileceğini tasavvur etmez ve büyük seçimlere hazırlıksız girebilirlerdi. Şimdi hepimiz uyandırıldık. Halk kitlelerinin âdi komitacı tertiplerini nasıl cesaret ve azimle yeneceğini önümüzdeki büyük seçimler gösterecektir...

İzmir’li diliyle, «evvel Allah» gösterecektir!

Değil mi ki İzmir’li uyanmıştır... Değil mi ki cesur İzmir’linin bağrı hürriyet ateşiyle yanmıştır...

Zorbahk karşısında bu milletin sineceğini sanan zihniyet, büyük seçimler günü, bütün Türkiye ile beraber İzmir’de de sinecektir.

Türk Milletinin bağımsızlığına kastedenler İzmir’de denize dökülmüştü. Türk Milletinin hürriyetine kasteden zihniyet de İzmir’de sönecektir.

