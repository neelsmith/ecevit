GÜNÜN IŞIĞINDA

“Vatan cephesi„nin iktisadi tehlikesi

Bülent ECEVİT

 — «Vatan cephesi» ne girmezsen işinden atılırsın!

Son aylarda, devlet kesimindeki bütün memur ve işçilerin karşılaştıkları bu tehdidin altında şu teminat vardır:

 — Bir defa «vatan cephesi» ine girdikten sonra, artık ne yaparsan yap, işinden atılmazsın!

Böylece, partizanlığın, iş verimine, dolayısı ile iktisadi hayatımıza, en ağır darbesi, «vatan cephesi» seferberliğinden gelmiş olmaktadır.

İktisadi devlet teşekküllerinde ve devletin hâkim durumda bulunduğu birçok sınaî müesseselerde, «vatan cephesi» denilen, hukuk dışı iktidar partisi organına, memur ve işçilerin, işlerinden atılma tehdidi altında, yani ekmekleriyle oynanarak, üye olmağa zorlanmaları, ahlâkı olduğu kadar, memleket iktisadiyatını da tahribetmektedir. Bu tahribatın belirtileri zamanla daha açık görülecektir.

O gibi teşekkül ve müesseselerde çalışanlar için «vatan cephesi» ne katılmak, işlerinde kalabilmenin tek şartı hâline getirilmiştir. Öylelikle, «vatan cephesi» ne katılan memur veya işçi imtiyazlı bir duruma geçmekte, bir çeşit dokunulmazlık kazanmaktadır. «Vatan cephesi» ne girmesi, işinde kalabilmenin tek şartı olduğuna göre, bir defa bu cepheye girdikten sonra, işini ihmal etse de, çalışma hızını yavaşlatsa, hattâ hiç çalışmasa da, üstelik, açıktan bazı yolsuzluklara âlet olsa da, işinden atılamıyacak demektir. Tersine, görevine son derece bağlı olduğu, bütün arkadaşlarından daha iyi çalıştığı, her türlü yolsuzluktan uzak kaldığı halde, «vatan cephesi» ne girmeyi reddetmek gibi bir «kusur» işlerse, ancak o zaman işinden atılacaktır.

«Vatan cephesi» ne girmekle iş ahlâkının bütün vecibeleri üstüne çıkılması devlet kesimindeki iş veriminin hızla düşmesine yol açmaktadır. Millî ekonomimizde büyük bir yer tutan devlet kesimindeki iş verimi düştükçe de, o kesime dahil müesseselerin gitgide artan ve artacak olan zararları halka ödettirilecektir. Nitekim ödettirilmektedir. Bir yanda, gelişi güzel kredi kısıntıları yüzünden özel kesimde olduğu gibi, partizanlık yüzünden de devlet keşında kalmamız ise, zamanla, iktisadî bakımdan Avrupa ile aramızdaki mesafeyi büsbütün açacaktır. Çünkü, Avrupa memleketleri arasındaki iktisadî yakınlaşma hareketleri, müşterek pazarlar, hem bizim o memleketlere ihracat imkânlarımızı daraltacak, hem de memleketlerin iktisadî gelişmelerine bugünkü ile kıyas edilemiyecek bir hız kazandırarak, iktisadî alanda o memleketlere yetişmemizi, bugüne kadar olduğundan çok daha güç bir hâle getirecektir.

Onun için, Dışişleri Bakanlığının, bu iktisadî yakınlaşma ve «integration» hareketlerine katılmak üzere teşebbüse geçmediğimizi ilân etmesiyle, yüreklere su serpilmiş olmamaktadır.

Türkiye, bir an önce, bir takım yardım, destek ve muafiyetler sağlamak yoluyla da olsa, sınaî cihazlanma ve kalkınma bakımından bazı dış engellerle karşılaşmaksızın bu hareketlere katılabilmesi için gerekli asgarî şart ve imkânlara kavuşturulmalıdır.

Bunu sağlıyamıyan bir hükümet, ilerde, iktisadî bakımdan birleşen bir Avrupa karşısında, Türkiye’nin bugünkünden çok daha müşkül ve geri bir duruma düşmesinin de sorumluluğunu taşıyacaktır.
