GÜNÜN IŞIĞINDA

XII. KURULTAY

Cumhuriyet Halk Partisinin XII. Kurultayı, gözlerin umut ve güvenle bu parti üzerine çevrildiği bir sıraya rastlıyor. Kurultay sonunda bu umutların doğrulanması, bu güvenin artması, Türk milletine, 6 yıldır göğüs serdiği sıkıntı ve tehlikelere kısa bir zaman daha sabırla katlanma gücünü verecektir.

Eğer Demokrat Partinin hemen her türlü sorumluluk duygusundan, bilgi ve tecrübeden yoksun idaresi, 6 yılda, Türkiye'yi korkulduğu kadar istikrarsız ve itibarsız bir memleket haline getirmedi ise, bunda, yüzyıllar boyunca en güç şartlara karşı zamanın en kuvvetli devletlerini kurup yaşatmağa muvaffak olmuş Türk milletinin yüksek vasıflarıyla beraber, muhalefetteki tutumunu bu vasıflara  istinad ettiren Cumhuriyet Halk Partisinin de büyük hizmeti geçmiştir.

İktidarın bütün baskısına, memleketi bir dikta rejimine götürme yolundaki bütün gayretlerine rağmen, Türk milletinin, adalet ve bilgi kurumlarıyla, basını, gençliği ve aydınlarıyla, demokratik hürriyetlerini, nazariyatta değilse bile tatbikatta bugüne kadar koruyabilmiş, bu hürriyetlerin köklerini vatandaş şuurunun derinlerinde yaşatabilmiş olması, yirminci yüzyıl tarihine demokrasinin en büyük zaferi olarak geçecektir. Cumhuriyet  Halk Partisinin muhalefetteki azimliliği, yılmazlığı ve memleket menfaatlerine bağlılığı, Türk milleti için bu mücadelede tükenmez bir cesaret kaynağı olmuştur.

Gericiliğin oylarına Atatürk devrimlerinin bütün kurban edilmesini önleyen, aydın Cumhuriyet nesillerinin her gün baltalanan ülküsünü kendi ilkelerinde yaşatan, Cumhuriyet Halk Partisi olmuş, geçen Kurultayda İnönü'nün söylediği gibi, devrimlerin bekçiliğini yıllarca bu parti yapmıştır.

Bir-iki yıl ileride Cumhuriyet Halk Partisini yeni görevler beklemektedir. Demokrat Parti idaresi altında geçen yıllar boyunca Türkiye'ye ekilmiş bütün kötülük, yolsuzluk ve gericilik tohumlarının temizlenmesi, sosyal ve iktisadî yapımızda meydana getirilmiş bütün hasarın giderilmesi görevlerini ancak bu partiye, ve bu parti çevresinde toplanmış olan aydınlara emanet edebileceğine, Türk milleti artık inanç getirmiş görülmektedir.

Bugün toplanan XII. Kurultay, Cumhuriyet Halk Partisinin bu inanca liyakat sınavlarından biri olacaktır. Yurd içinde ve yurd dışında gözler, bu Kurultaya, bugünkü bir muhalefet partisinin nasıl çalıştığını değil, yarınki iktidar partisinin nasıl çalışacağını görmek üzere çevrilmiştir.

Bülent ECEVİT
