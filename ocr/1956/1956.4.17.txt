GÜNÜN IŞIĞINDA

D. P. Grupu ve Millet

Başbakan Menderes, Büyük Millet Meclisindeki iktidar partisi çoğunluğunun bir daha kendi sözünden çıkamıyacağına, D.P. Meclis Grupunda geçen yıl sonlarına doğru uyanmağa başlamış oto-kritik ruhunun, Devlet Hazinesinden ödenmiş birkaç bin kuzuluk şölenler, milyonluk gezilerle, eğer yetmezse, adamına göre biraz da göz korkutma veya menfaat okşamaları ile söndürülüvereceğine, belki de çoktan sönmüş bile olduğuna o kadar inanmış görünüyor ki artık «sathı vatan»a çıkıp, kendi zihninde tasarladığı karanlık baskı tedbirlerini, baskı kanunlarını, o çoğunluk adına birer oldubitti gibi ilân etmekten çekinmiyor. O arada, milletvekili dokunulmazlığının kaldırılacağını bile, kendi partisinin milletvekilleri sanki bunu da önceden kabul etmişler gibi kendinden emin, halkoyuna bildiriyor.
Demokrat Parti Mecis Grupu, geçen yıl sonunda Aydın milletvekili Bay Adnan Menderes'e, dördüncü D.P. Hükümetini de kurma yetkisini, bazı kesin şartlara bağlı son bir şans olarak vermişti. Bay Adnan Menderes'se şimdi, «sathı vatan»da hiç fütursuz, bu şartların hepsini tepmek kararında olduğunu haykırıyor.
D.P. Meclis Grupunun kendi manevi şahsiyetine beslediği umulan saygıya güvenenler çıktıkça, iktidar sözcüsü gazete de onlarla,
«Bakın hele, Grup Başvekile, yani kendi Liderine, Hayır biz seninle beraber değiliz, diyecek! Buna tabiatile imkân yok!..» diye, alay etmek cesaretini bulabiliyor.
Bu durumda, hiç şüphe yok ki, memleketin ve memlekette demokrasinin kaderile ilgili bütün vatandaşlar, Demokrat Parti Meclis Grupunca takınılacak tavrı merakla beklemektedirler.
Bir yanda ikibin kuzuluk şölenler, milyon liralık geziler, bitmemiş tesisler için yapılan törenlerdeki göz korkutucu söylevler, öte yanda ise, Büyük Millet Meclisindeki çoğunluk partisi üyelerinin, Meclise geldikleri gün kürsüden içtikleri andla, Aydın milletvekili Bay Adnan Menderes'e dördüncü defa hükümeti kurma yetkisini verirken koştukları şartlar.
D.P. Meclis Grupu üyelerinin vicdanında bunlardan hangisinin daha ağır basacağını merakla beklemek, elbette bu milletin aslâ elinden alınamıyacak bir hakkı olmalıdır.
Bülent ECEVİT
