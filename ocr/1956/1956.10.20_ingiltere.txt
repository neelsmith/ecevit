İNGİLTERE notları

Bülent ECEVİT

Vatandaş polis

- 7 -

İngiltere, hiç bir annenin çocuğunu «Seni polise veririm» diye korkutamadığı bir ülkedir. Çünkü İngiliz çocuğu, polisi ancak, sokaklar kalabalık olduğu sırada trafiği durdurup kendisini elinden tutan ve karşı kaldırıma geçiren güler yüzlü, nazik bir insan olarak tanır.
   
İngiltere, meydan ve sokak kürsülerinde hükümeti tenkid eden hiç bir politikacının dinleyiciler arasında polis de bulunmasından şikâyet etmediği bir ülkedir. Çünkü polisin oradaki görevi, Hükümeti veya Başbakanı, Kral veya Kraliçeyi tenkidte fazla ileri giden politikacıyı susturmak, kürsüden indirmek, karakola dâvet etmek değil, tenkitleri fazla ağır bulan bir dinleyici hâdise çıkarmağa kalkışacak olursa onu yavaşça toplantıdan uzaklaştırmaktır.
  
Demokratik olduğunu iddia eden ülkeler vardır ki oralarda polis, bir muhalefet liderinin çevresine birkaç kişi toplandı mı dağılmalarını ihtar etmeğe, dağılmazlarsa üzerlerine ateş açmağa yetkilidir. İngiltere ise, değil yalnız böyle zararsız insanların, azılı haydutların bile polis kurşunuyla can vermekten korkmadığı bir ülkedir. Çünkü İngiliz polisinin elinde bir ince tahta değnekten baska silâh yoktur.
  
Bazı hâllerde tabanca tasımaları yolundaki yeni bir teklife İngiliz polisinin,
  
- Olmaz, çünkü bizim en büyük yardımcımız halktır, tabanca taşırsak ondan mahrum kalırız!.. dediğini, bir vesileyle «Ulus»taki bir yazımda nakletmiştim.
  
İngiliz polisi nazik olmakla mükelleftir. Gözleri önünde işlenen en ağır bir suç bile İngiliz polisinin nezaketten ayrılması için mazeret sayılmaz. Bir cinayet yerine geldiğinde, yere uzanmış kanlar içinde bir ölü, baş ucunda da elindeki tabancasının dumanı tüten bir adam görünce, İngiliz polisi, tabancasının dumanı tüten adama şöyle hitap eder:

- Burada ne olmuş acaba söyler misiniz lütfen?
  
Bu, İngiliz polis okullarında polis adaylarına ezberletilen ilk cümlelerden biridir. Hiç bir hâdise yerinde hiç bir kimseye bir İngiliz polisinin bundan daha fazla itham edici, bundan daha ağır bir şekilde hitap etme yetkisi yoktur. Çünkü İngiltere'de suçu isbat edilmemiş her insan suçsuz sayıldığı gibi, suçu isbat edilmiş bir caniye bile onurlu bir insan olarak yaşama veya ölme hakkı tanınır.
  
Geçen ay İngiltere'ye gittiğimizde Londra'daki bir polis okulunu ziyaret ettik. Bir İngiliz'in polis anlayışıyla bizim polis anlayışımız o kadar biribirini tutmuyordu ki, ne okul müdürü bizim sorduğumuz soruları, ne de biz onun verdiği cevapları kolayca kavrıyabiliyorduk. Nihayet, kendisi de polis olan okul müdürü,
  
— Aslını isterseniz, dedi, İngiltere'de polis diye halktan ayrı bir kuvvet yoktur. İngiliz polisi alelâde bir vatandaştır. Her İngiliz vatandaşı da bir polis sayılır. Çünkü her İngiliz asayişi sağlamakla bir polis kadar sorumludur. Sadece bazı İngiliz vatandaşlarına bir siyah üniforma giydirilip «polis» adı verilmiştir. Bu üniformayı giymekle hiç bir İngiliz bir başka vatandaşına hükmedecek duruma gelmiş olmaz.
  
Nitekim herhangi bir kimse, kendi hürriyetini haksız olarak tahdit ettiğine veya kendisine haksız veya ağır bir muamelede bulunduğuna inandığı bir polis hakkında dâva açarsa, o polis, bir «polis» olarak, vazife başındaki bir zabıta memuru olarak değil, herhangi bir sivil vatandaş olarak muhakeme edilir. Kanun karşısında polisliğin kendisine sağladığı hiç bir imtiyaz yoktur. Amirlerine, üst makamlara karşı değil, doğrudan doğruya kendi başına sorumludur. Onun için bir vatandaş tarafından mahkemeye verilen bir polis, kanuna aykırı hareket etmişse, kanunun kendisine tanıdığı hakları aşmışsa, mazeret olarak, âmirinin, üst makamların veya hükümetin kendisine vermiş olduğu bir emri yerine getirdiğini öne süremez. Çünkü İngiliz polisi hiç bir makamın emir kulu değildir. Hâdiseler karşısındaki davranışı kendi aklına ve kanun bilgisine bırakılmıştır. Sadece kanunlara itaat etmek ve kanunlara itaat edilmesini sağlamakla mükelleftir.
  
Zaten İngiliz polisi merkezî bir idareye değil, mahallî idarelere bağlıdır. İçişleri Bakanlığının görevi, mahallî idarelerin polis kuvvetleri arasında koordinasyon sağlamaktan ve onlara uzaktan uzağa nezaret etmekten ibarettir.

Her mahallî idarenin polis teşkilâtı, il meclisi üyeleriyle sulh yargıçlarından mürekkep bir komite idaresindedir. Polis teşkilâtının masraflarını bu komiteyle hükümet yarı yarıya karşılarlar. Hükümetin polis üzerindeki malî nüfuzu da bundan ibarettir. Eğer bir bölgede polis teşkilâtının başına getiri-
