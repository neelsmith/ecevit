GÜNÜN IŞIĞINDA

D. P. nin "Galata Kulesi"

Siyasal toplantıları, söz basınla tenkid imkânlarını son derecece kısan yeni kanunlardan sonra muhalefetin iktidar-mücadelesi yapması çok güçleşti.

Einstein'le beraber çalışmış bir yabancı profesör, bir ara İstanbul üniversitesinde zekâ testleri yaparken öğrencilere garip sorular sorarmış. Rivayete göre bu sorulardan biri söyle imiş:

—	Galata Kulesinin tepesinde bir adam düşününüz, ve farzediniz ki bu adamın aşağı inebilmesi için ne ip ne merdiven vardır; adam aşağıya nasıl insin?

Birçok öğrenci bu soruyu cevaplandırmak için boşuna ter döktükten sonra, nihayet içlerinden biri kızmış, ters ters.

—	Nasıl çıktıysa öyle insin! demiş.

— Hah, demiş, profesör, aferin, meseleyi çözdün!

Şimdi bizim iç siyasetimizde de durum biraz buna benziyor: Demokrat Parti iktidar kulesine çıkmış, bir yandan muhalefet partilerine,

— Türkiye'de demokratik iktidar mücadelesine cevaz vardır, mücadelenizi yapıp beni buradan indirebilirsiniz, diyor; bir yandan da, başka bir partinin o mevkîe çıkıp kendisini indirebilmesi için bütün imkânları bir bir ortadan kaldırıyor; ne ip ne merdiven bırakıyor..

Demookrat Parti, iktidar mevkiine çıkabilmek için, radyoda konuşabilmişti, şimdi muhalefet konuşamıyor, muhalif ve tarafsız gazeteler iktidarı istedikleri gibi tenkid edebilmişti, şimdi edemiyor; muhalefet istediği kadar miting, siyasal toplantı, «gösteri yürüyüşü» yapabilmişti, şimdi yapamıyor; o zaman vatandaş istediği gibi oy pusulası tanzim edebilirdi, şimdi  edemiyor.

1950 Mayısından öncesiyle 1956 arasındaki bunlara benzer daha başka değişiklikleri de bir bir saymak pek uzun sürer.

Öyleyse Demokrat Parti iktidardan nasıl indirilecek? 

Bizim bütün istediğimiz,

—	Nasıl çıktıysa öyle indirilsin! diyeblimek..

Fakat diyemiyoruz.

Bu durumda, Türkiye'deki muhalefet partilerinin karşılaştığı meselenin çözüm yolu, bir zekâ testinde, bizzat Demokrat Partiye sorulacak olsa, alınacak en zekice cevap, ancak,

—	İndirmekten vazgeçiverin! olabilir.

Hele, 10 Nisan 1956 günü yaptığı bir konuşmada,

—	Onların iktidara gelmelerine set çekmek lâzım geldiğini siz vatandaşlarım takdir edersiniz! demiş olan Demokrat Parti liderinden, böyle bir soruya daha başka bir cevap zaten beklenemez.

Bülent ECEVİT
