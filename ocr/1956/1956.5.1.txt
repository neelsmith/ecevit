GÜNÜN IŞIĞINDA

istikbalin sağlam temellerindeki harç

Seyfettin Turhan, Oktay Ekşi, Hikmet Tanılkan, Altan Öymen, Aydın Köker: Başbakanın «çoluk çocuk» diye hor gördüğü genç nesil gazetecilerinden beş isim... İçkili sazlı âlemler tedirgin edilmesin diye polisin seferber edildiği, tuzak kurup yol kestiği Çankaya'da, birer suçlu gibi yakalanıp karakollara sürüklenen, dövülen, sövülen, ucu sehpalı suçlamalarla gözdağı verilen beş gazeteci...

Dünkü Ulus'ta size dair çıkan haberin hemen üstünde, İnönü'nün gençliğe yolladığı bir mesajdan alınmış şu sözler okunuyordu:
«İstikbalin sağlam temeller üzerinde kurulmasını sizin gayretlerinizden, mesuliyet hissinizden ve vazifelere iyi hazırlanmanızdan bekliyoruz.»

İnönü bu sözleri sanki sizin için, sizi avutmak, sizi övmek için söylemişti. Size dair haberle bu sözler sanki mahsus yanyana gelmişti.

Kurtuluşunuzdan az sonra sizi bir gazete temsilciliğinin daracık odasında gördüğüm zaman, birinizin tıraşı uzamış, birinizin açlıktan belki biraz benzi solmuştu ama, özlediğiniz sigarayı nefes nefes içinize çekerken ne yüzlerinizde bir yılgınlık ne üstünüzde bir ürkeklik vardı. «Mesuliyet» ini bilen, «vazife» sini yapan,  «istikbal»  e  güvenen insanların huzuru ve mertliği gözlerinizde idi.

Biliyordunuz ki size kalkan eller, size söven diller, memleketin iyiliği için çalışan sizleri tuzağa düşürüp birer düşman ajanı gibi cezalandırmağa kalkışanlar, gelecek günlerin mutluluğu içinde unutulup gidecekti.

Bugün sevilmeyişin acısını sizden çıkarmağa, başarısızlığın hıncını sizden almağa, artık sabrı tükenen bir milleti size yapılacak işkencelerle sindirmeğe kalkışacak kadar âciz insanlar, memleketin dertleri ile kendi zevk ve safaları arasına girecek gölgenizden ürküyorlardı. Kendi kendilerine güvenleri öyle sarsılmıştı ki bir fotoğraf makinasının yüzlerine çevrilecek objektifinden korkuyorlardı.

Sizler bir kere daha gösterdiniz ki, hürriyetin, vatandaş güvenliğinin ve şerefli bir hayatın bu milletten esirgenmesini mevkilerinde tutanabilmenin son çaresi olarak görenler, karşılarında o değerleri korumağa azmetmiş olanların gücünden, inancından habersizdirler.

O değerleri korumak uğrunda katlanılan acılardan, fedakârlıklardan hiç biri boşa gitmiyecektir. Kurulmakta olan istikbalin «sağlam temeller» indeki harç, bu acılar, bu fedakârlıklardır.

Bülent ECEVİT
