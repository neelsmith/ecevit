Günün IŞIĞINDA 
Üniversite münazaraları
Münazara gerçi bize Anglo-sakson üniversitelerinden gelmiştir ama, o üniversitelerde münazaralar bizdeki gibi olmaz. Anglo-saksonlar, bizim ciddiye almadığımız birçck şeyi olduğu gibi, münazarayı da ciddiye alırlar; gazetelerin mizah sütunlarına kadar düşürmezler; gazetelerde sansasyonel başlıklar, güldürücü resimlerle kendilerinden bahsettirmek için, arkadaşlarını eğlendirmek için münazara yapmazlar.
Anglo - sakson üniversitelerinde münazara bir kafa eğitimidir. Bir meseleye hem müspet hem menfi yönden bakarak, benimsemediğimiz fikirlere bile anlayış göstermeyi, bir tezi iyi savunmayı, ve, bunlardan da önemlisi, aktüel toplum meseleleri üzerinde ciddi araştırmalar yapıp kafa işletmeyi öğretir.
«Bekârlık mı sultanlıktır, evlilik mi?»... «Dünyaya kadın mı hâkimdir, erkek mi?».. Anglo - sakson üniversitelerinde böyle konular, olsa olsa, müsamerelerde münazarayı karikatürize etmek için ele alınabilir.
Herhangi bir kahvehanede okuma yazması bile olmayan insanlardan ekipler kurulsa böyle konuları onlar da pekâlâ tartışabilirler. Hem belki üniversite öğrencilerinden de iyi tartışırlar. Bu çeşit konuları tartışmak için ne yüksek öğrenime, ne araştırmalar yapmağa ne de uzun uzun düşünmeğe ihtiyaç vardır.
Denilebilir ki  münazaralar için böyle konular ele alınmazsa basın ve halk bugünkü kadar  ilgi   göstermez!
Elbette göstermez. Münazaralar basın ve halk ilgilensin diye yapılmaz ki! Halk ve basın üniversite öğrencilerinin ciddî faaliyetine fazla ilgi göstermez diye,    üniversite öğrencileri ikide bir gayriciddi faaliyette mi göstermek zorundadır? Halkı ve basını mutlaka kendileriyle ilgilendirmeleri mi gerekir?
Gerekli olan, halkın ve basının Üniversite öğrencileriyle değil, üniversite öğrencilerinin halk ve basınla ilgilenmeleridir. Münazaralar, üniversite öğrencilerinin bu ilgiyi göstermeleri için bir vesile, bir teşvik olmalıdır.
Hergün basında Türk halkını ilgilendiren, memleketimizin hayatî meselelerine dokunan sayısız haber ve yazı çıkıyor. Bizim üniversitelerimiz başlarını çevirip bunlardan biriyle ilgilenmezler de, ikide birde üniversite salonlarında toplanıp «Bekârlık mı sultanlıktır, evlilik mi?»... «Dünyaya kadın mı hâkimdir, erkek mi » diye birtakım meseleler icadeder, onları tartışırlar,
Bülent ECEVİT
