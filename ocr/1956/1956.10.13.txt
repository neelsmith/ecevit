GÜNÜNIŞIĞINDA

"Devlet içerde
Sabah yağmur yağıyordu. Evimize bir kadın geldi, İki göz iki çeşme ağlıyordu:
— Bu yağmurun altında, kışın başında bizi evsiz koyuyorlar, dedi. Üst mahalleyi yıkmağa başladılar, şimdi sıra bizim mahallede. Biz çoluk çocuk ne yaparız?
Bu kadının kocası bir yarı resmî kurumda odacıydı. Kendisi haftada birkaç gün çamaşıra giderdi. Üç çocukları vardı, üçü de öğrenciydiler. Paraları ne kiraya ne bir yeni gecekondu kurmağa yeterdi.
Ansızın girişilen büyük «imar faalliyeti»nin hiç bir tedbir alınmaksızın başlanan yıkım safhası bu şekilde devam ederse, kış başında evsiz barınaksız kalacak binlerce, onbinlerce aileden yalnız biriydi bu. 
*
Yağan yağmur ve kadının ağlayışı, bana çocukluğumun bir başka yağmurlu gününü hatırlattı.  Babamla beraber, yoksulca insanların    oturduğu bir sokaktan geçiyorduk. Sokaktaki evlerden birinin önüne eşya yığılmıştı.  Birkaç dakikada    bir birkaç  iskemle,   bir  dolap,     bir kilim  daha  dışarı     atılıyordu. Eşyanın   üstüne  yağmur yağıyordu.   Yağmurun   altında   bir kadın,   soluk   kumaşlı   bir  koltuğa  oturmuş,  yemenili  başını elleri   arasına almış  ağlıyordu Baba-oğul   ikimizin   de   içimize dokundu   bu  hâl.  Babam   yüksek sesle.
— Bu nasıl iştir, devlet nerede?   diye söylendi.
Yağmurun altında yarı çıplak teni ıslana ıslana bu hâli seyreden ufacık bir çocuk babama dönüp cevap verdi:
— Devlet içerde bey amca!
*
Çocukluğumda bir gün tek bir evin içinde görmenin acısını hâlâ unutamadığım devlet, bugün yıkılmakta olan, önünde kadınlar oturmuş ağlayan, binlerce, onbinlerce evin içindedir.
Oysa bu milletin insanlarından büyük bir çoğunluğun ihtiyaç ve istekleri asgarî seviyede kalmıştır: O da yiyecek bir somun ekmekle bir soğan, barınacak bir çatı altıdır.
Sen bu milleti iktisaden kalkındıracağım, «yepyeni bir vatan» yaratacağım diye öyle bir yol tut ki, ortadan ilk kalkacak maddelerden biri soğan, yıkılacak  ilk  yapılar da o  soğan ekmeğe kalmış insanların barınacakları derme çatma kulübeler olsun!
«Kalkınma»nın yolu, «yepyeni bir vatan» yaratmanın yolu bu değildir. Eğer ağlayan anaların acısı üstüne kurulacaksa, söylevlerde hayalleri  kurulan o	güzel şehirler, geniş meydanlarında «büyüklerimiz»in heykelleri yükselecek o ferah şehirler  kurulmaz   olsun!
Devletin yeri, yıkılan evlerin içi değil, evi yıkılanların yanı olmalıdır!
İnsan devlet için değil, devlet insanlar için olmalı, insanlar şehirlere değil, gerekirse şehirler insanlara feda edilmelidir!
Bülent ECEVİT 
Düzeltme: Dün bu köşede çıkan «Gecekondu Hâdisesi» başlıklı yazının 4'üncü sütun, 2'inci paragrafının sondan bir önceki satırında bulunan «kurtulmuş,» kelimesi «kurutulmuş» olacaktı.
