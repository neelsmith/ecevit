GÜNÜN IŞIĞINDA

C.H.P. n n mücadelesi

Cumhuriyet Halk Partisinin XII. Kurultayı, günümüzün şartları içinde bu partiye beslenen en iyimser duyguları, en geniş umutları doğrulayıp destekleyecek bir Kurultay oldu. İktidarın 6 yıllık baskısına karşı bu Kurultayın gösterdiği tepki, memleket menfaatlerini her şeyin üstünde tutan ve mücadele gücünden hiç bir şey kaybetmeyen bir siyasal topluluğun itidal ve azimkârlığı oldu: İktidarın ilerisi için yaptığı tehditlere karşı gene bu Kurultayın gösterdiği tepki, kendine güvenir, savunduğu haklara inanır bir ülkücü topluluğun sükûnet ve metaneti oldu.

Memleket yönetiminde demokratik usuller günden güne bırakılırken Cumhuriyet Halk Partisi, kendi yapısında ve kendi çalışma şartlarında demokratik usûllere bağlılığını bir kere daha doğruladı, iktidarın demokrasi yolunda geriye doğru attığı adımlar, Cumhuriyet Halk Partisinin demokrasiye beslediği inancı sarsacak yerde, tersine, bu inancını büsbütün sağlamlaştırdı. Nitekim, milletvekili adaylığı için merkeze yüzde 20 kontenjan tanınması teklifinin aleyhindeki konuşmalar, demokrasinin mahzurlarını önleme çaresinin ancak daha fazla demokrasi olabileceği inancından, Türk halkının sağ duyusuna ve siyasal olgunluğuna beslenen güvenden kuvvet alıyordu.

En sorumlu mevkilerdeki iktidar liderlerinin «biz» ve «onlar» diye ikiye ayırmak ve birbirine düşürmek istediği vatandaşlar, demokratik bir topluluk içinde «biz» ve «onlar» diye iki düşman kampa ayrılınmaksızın da fikir ve hattâ mevki çatışmaları olabileceğini, bu çatışmaların bir toplulukta huzur ve güvenliği sarsmaksızın da şu veya bu fikre galebe sağlıyabileceğini, XII. Cumhuriyet Halk Partisi Kurultayında bir kere daha gördüler.

İktidar sözcüsü gazetenin, Kurultay hakkında «Halk Partisinin İç Yüzü Ortaya Döküldü» başlıklı bir yazısı şu sözlerle sona eriyordu:

«Böylece Halk Partisi Kurultayının ikinci günü, bir hayli elektrikli mücadelelerden sonra, her zaman olduğu gibi tatlıya bağlanarak sona erdi.»

İşte, Cumhuriyet Halk Partisi, en şiddetli fikir çatısmalarının, «tatlıya bağlanarak» sona ermesini yadırgıyacak, bir zaaf belirtisi sayacak kadar tehlikeli bir zihniyete karşı mücadele etmek, gerek kendi varlığını ve çalışma imkânlarını, gerek Türk demokrasisini ve Türk milletinin huzurunu böyle bir zihniyete karşı korunmak durumundadır.

Cumhuriyet Halk Partisinin bu mücadelerdeki başarısı, Türk milletinin demokrasi yolunda en büyük zaferi olacaktır.

Bülent ECEVİT
