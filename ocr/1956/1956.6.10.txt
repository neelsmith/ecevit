GÜNÜN IŞIĞINDA

ADAM OLMAK

Rudyard KİPLİNG 

Çevrende herkes kendini kaybeder 
Bunun da suçunu sana  yüklerken
Sen kendine hâkim olursan eğer, 
Bütün âlem senden şüphe ederken 
Hem yer bırakır o şüphelere 
Hem kendine inanabilirsen; 
Bekliyebilirsen usanmadan, 
Yalanla karşılamazsan yalanları, 
Kendini evliya sanmadan 
Affedebilirsen kin tutanları;

Hayale kapılmadan hayal kurabilir, 
Kendini aldatmadan düşünebilirsen eğer; 
Zafer ve bozgun, bu iki yalancı, 
İkisi de gözünde bulmazsa değer; 
Sözlerini evirip çevirenler 
Sana tuzak kurarken aklınca 
Gülüp geçebilirsen bunlara sen; 
Ömür verdiğin işler yıkılınca 
İşlere yeniden koyulabilirsen;

Döküp ortaya varını yoğunu 
Bir yazı-turada kaybetsen bile, 
Kayıplarını dolamaksızın dile 
Baştan tutabilirsen yolunu; 
Yüreğine «dayan» diyecek 
Azimden başka şeyin olmasa da sen 
Takıp dişini tırnağına 
Sonuna kadar dayanabilirsen;

Halkla kaynaşıp asil kalabilir, 
Kırallarla dolaşıp alçak gönüllü olabilirsen; 
Ne düşman ne dost incitemezse seni, 
Ne küçümser ne büyültürsen hemcinsini; 
Ve bilirsen her dakkanın değeri 
Ne kadar yol, ne kadar  emektir, 
Senindir bütün dünya ve nimetleri, 
Üstelik, oğlum, adam oldun demektir.

Çeviren

Bülent ECEVİT
