Bir ressamın ardından

MESUT ERDEM

Mesut Erdem, iyiliğine, temiz yürekliliğine, olgunluğuna inanmak için yakından tanımağa ihtiyaç duyulmayan insanlardandı. Tanışıklığımız, birkaç sergi ve toplantıda ayak üstü konuşmalardan ileri gitmiş değildi ama, bu kadar bir karışıklık bile, insanı, Mesut Erdem'in pek erken ölümü karşısında, yakın bir dostunu yitirmişçesine üzmeğe, yaslandırmağa yetiyor.

Mesut Erdem'in sanat alanında memleketimize üç yönden hizmeti dokunmuştur. Resimleri, yayınları ve öğreticiliği yönünden..

Katıldığı bütün sergilerde, resimleri, yer yer çağdaş İtalyan üslûbunu andıran havası, desen sağlamlığı, ifade gücü ve temizliğile dikkati çekerdi. Bunlar, titiz ve bilgili bir sanatçının olduğu kadar da duygulu bir insanın fırçasından çıktığı ilk bakışta belli olan eserlerdi.

Mesut Erdem, kendi yazdığı ve yabancı dillerden çevirdiği kitaplarla da sanat kütüphanemizin zenginleşmesine büyük hizmeti dokunmuş bir sanatçı ve düşünürdü.

Gerek öğretmenliğin gerek millî eğitim müfettişliğinin kendisine verdiği imkânlardan yurdumuzda çocuk resminin gelişmesine ve eğitimde sanata gereken önemin verilmesine bütün gücüyle hizmet edebilmek için faydalanmıştı.

Onun bu sessiz ve iddiasız çalışmalarının verimlerini zaman geçtikçe daha çok görüp duyacağız.

Çok genç yaşta ölmesine rağmen, bıraktığı eser ve izler, gelecek nesillere de adının hayır ve şükranla anılmasına yetecek değerdedir.

Bülent ECEVİT
