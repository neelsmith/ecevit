GÜNÜN IŞIĞINDA
GAZİANTEP: 6
" Kalkınan Türkiye'nin „ eziıen sanayii
Dünkü yazımızda anlattığım Gaziantepli sanatçının hıikâyesi, hemen bütün Gaziantep imalâtçalarının dertlerine sadece bir örnekti. Gaziantep çarşısı, ona benzer daha nice dertlerle dolup taşıyor. Sanayileşen kalkınan bir Türkiye hayali, Gaziantep'in, ve kim bilir böyle daha nice şehrimizin çarşısında, yoksul, daracık, karanlık imalâthanelere gömülüp kalmış. İşi düşenlerden başka hiç kimse, ne siyaset ne devlet adamları, bu çarşılara uğrayıp da o hayali aydınlığa çıkarmağa yanaşmıyor.
Yabancı sermaye ile İstanbul'da bir otomobil montaj atölyesi kurulması büyük siyasi hadise olur. Açılışında devlet adamlarımız bulunur. Gazeteler, işte nihayet Türkiye'de de otomobil yapılıyor, diye öğünürler. Oysa yapılanın yüzde 80 i dışardan gelmiş, Türk işçisine, bu parçaları biribirine  tutturmak kalmıştır.
Gaziantep çarşısında ise bugün,   herhangi   bir otomobil, kamyon veya  otobüsün,  şanzıman  dişlileri, defransiyel  ve enjektör aksamı ile piston gömlek hariç, bütün parçaları  yapılabilmektedir. Güney - Doğu Anadolu'nun   kamyon   ve   otobüslerine,   artık   dışarıdan   getirtilemiyen  yedek parçalar, şimdi Gaziantep çarşısında yapılıp takılmaktadır. Kullanılmaz  hale  gelmiş  lâstikler burada yenilenmekte, Avrupa yapısından   güçlükle   ayırt  edilebilen   karoseriler  burada  yapılmaktadır.   Muamele  vergisinin ve iş kanununun, çıkardığı, hele bundan sonra da Millî Korunma Kanununun bunlara ekliyeceği güçlükler  kaldırılıp  da, Gaziantep     çarşısında yedek parça, karoser ve lâstik yenileme işleriyle meşgul yüzlerce küçük imalâthanenin beşer onar bir araya gelmelerine yol açılsa, belki de birkaç yıla kadar Türkiye'de, lâstiğinden hava kornasına kadar yerli bir motorlu araçlar endüstrisi kurulabilirdi.
Bir günlük bir gezintide görüp duyabildiğim kadar, Gaziantep imalâthanelerinde, bunlardan başka, deri presleri, kaynak makinaları, torna makinaları, çamaşır makinaları, gaz sobaları, amplifikatörler, çelik kasalar yapılmaktadır. Baskül imalâtçılığı, muamele vergisinin yüküne dayanamayıp, otomatik tezgâh imalatçılığı gibi, daha gelişme çağında ölmüştür: Ötekiler de şimdiden can çekişmektedir.
Bunların kurtarılması şöyle dursun, Gaziantep'in, bakırcılık, kilimcilik gibi atalardan kalma yerli sanatları bile, birer ikişer kişilik atölyelerde kısırlaşıp ölmek üzeredirler.
Şimdiye kadar bu çarşıyı ayakta tutan, Gaziantep halkının sanatkârlığı, azimliği ve çalışkanlığı olmuştur. Fakat günden güne ağırlaşan hayat şartları karşısında, bu beşerî değerlerin de dayanma gücü azalmaktadır. Dertlerini  dinlediğim  sanatçılardan bazısına,
—	Bolca kredi temin edip büyük bir sermayeyle işe girişseniz, bu vergi ve kanunların çıkardığı engellere rağmen muvaffak olamaz mısınız? diye sordum.
Hepsinden aldığım cevap,
—	Krediyi nereden bulacağız, bankalarda bizim gibilerin yüzüne bakan mı var? oldu!
—	Bir müteahhit, bir tüccar, bir çiftçi, yüzbinlerce liralık kredi için bir bankaya uğrarsa, dediler; hemen müdürün yanına alınır, baş köşeye buyur edilir, bütün istekleri yerine getirilir; fakat biz bankaya uğradık mı, yüzümüze bakan, «şuraya otur» diyen bile olmaz.
Bunu söyleyenler, Türkiye'nin sanayileşme gücünü, kendi kendine yeter hale gelme gücünü, yoksul, karanlık atölyelerinde, öğle yemeklerini domates, biberle geçiştirmek bahasına yaşatmağa çalışan Türk sanatçıları  idi.
Banka müdürlerinin baş köşelerde oturtulup bütün kredi imkânlarını açtığı kimselerse, Gaziantep'in nice Türk sanatçısının eşini; yapabildiği çamaşır makinalarını, yedek parçaları, baskülleri, kasaları, amplifikatörleri, otomatik tezgâhları, çocuk oyuncaklarını, yüzlerce  milyonluk döviz  karşılığında dışarıdan getirtip yerli sanayii daha beşiğinde öldüren tüccarlar; yahut hiç bir emek karşılığı olmaksızın yılda milyonlarca lira kazanıp da bu memlekete vergi bile ödemeyen büyük toprak sahipleri idi.
Piyasaya onlar, politikaya onlar hâkimdi.
Gaziantep'in, ve Gaziantep'e benzer daha kimbilir nice şehrimizin, daracık, karanlık imalâthanelerine, sanayileşen  bir Türkiye hayalini zayıf  bir mum ışığı gibi yanar  tutmağa  çalışan  yoksul  çarşılarına, politikacılar, adım  atmaktan bile  kaçınıyorlardı.   Bunu sırf vakitlerinin zorluğuna vermek zordur. Gönül istese, temel atma, kurdela kesme törenlerine ayrılan vaktin binde    birinde, dertli  Türk sanatçılarının bütün dertleri dinlenip, çaresi düşünülebilirdi.
Fakat  politikada   iş, eninde sonunda, oy hesabına dayanır. Türkiye'yi  kalkındırmanın   sırrını   avuçlarında  tutan  bütün sanatçıların oyları ise bir ara ya   getirilse   belki   5   milletvekili seçtirmeğe yetmezdi.   Kim uğrar bu kadarcık oyun  semtine?..
Fakat o büyük kredi hesaplarıyla bu küçük oy hesaplarının ötesindeki gerçek de odur ki, Türkiye'yi geri bir  tarım memleketi halinde tutan zenginler vergi bile ödemezken  Türkiye'yi bir kaç yıl içinde sanayileştirebilecek   sanatçıların   vergi   ödemekten   iş   tutamaz hale düştükleri bu düzen sürüp gittikçe, bizler, şimdiye kadar olduğu gibi bundan böyle de,  «kalkınma»  nın  ancak edebiyatını yapabiliriz.
Bülent ECEVİT
(Devam edecek)
