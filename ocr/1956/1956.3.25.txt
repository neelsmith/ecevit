GÜNÜN IŞIĞINDA
Türkiye'de turizm

Basın - Yayın ve Turizm Genel Müdürlüğü tozlanmış Noel Baba broşürlerini yeniden ciltletip Amerika'ya yolladı. Noel mevsimi, Antalya'da damgalanıp Amerika'ya postalanacak özel Noel Baba pulları bastırdı.
Kazara Amerika'lı Turistler bunlara kanıpta Antalya'yı görmek için bu kış Türkiye'ye koşsalardı ne olacaktı?
Ne olacağı belli: İstanbulun Hilton otelinde birkaç gece kalıp geri döneceklerdi!.
Bilenlerin dediğine göre yazın sıcaktan oturulmaz hâle gelen Antalya, ancak kışın tadı çıkarılabilecek bir yerdir. Fakat kışın Antalya'ya uçak işlemez, zevkli bir vapur yolculuğu yapılmaz. 3-4 aktarmalı bir tren ve otobüs yolculuğu çekilmez.
Diyelim ki Turist Antalyadan ümidi kesip Bursa'ya gitti, önce neyi görsün isteriz? Elbette Yeşil'i!.. Fakat göremez ki! Haftanın 5 günü Yeşil'in kapısında bir kilit.. «Onarım olduğu için» Müzenin kapısında da bir kilit.. Kala kala birkaç cami ile «Tabiî anıt» denilen birkaç yaşlı ağaç kalıyor. Bu «Tabii anıt» ların dallarına kilit vurmak elimizde olsaydı hiç şüphesiz onu da yapardık.
Ankara'da bile, içinde arkeolojik eserlerin bulunduğu yerlerden birçoğu ancak özel müsaade ile gezilebilir.
Bunları görüp yahut duyup da daha uzak yerlerdeki eserleri görmek için zahmete katlanmağa kim cesaret eder? Birkaç günlük yol aşıp bir müze yahut kazı yerine gideceksiniz, karşınıza paslanmış bir kilit veya veya bir «girilmez» levhası çıkacak!
Dünyanın en güzel yerlerindendir diye duyduğumuz Güney kıyılarında dolaşmak istiyeceksiniz, yolun tam ortasında 40 kilometrelik bir kısım kapalıdır diyecekler.
Turistlerin bırakacağı parayla bütçesini denkleştirip zengin olabilecek bir memlekette turizmin ne olduğundan habersiz yaşıyoruz. Noel mevsiminde kuş uçmaz kervan geçmez Antalya'dan Amerika'ya Noel pulları postalayarak kendi kendimizi aldatıyoruz.
Hoş, turizmin ne olduğunu öğrenip de bol bol turist çekebilsek ne olacaktı? Memlekete döviz mi kalacaktı? Gelen turist parasını ister istemez, resmi kurun 3 misline karaborsada bozdurup Türk parasının değerce düşmesini hızlandırmaktan başka bir işe yaramıyor.
Turistik Noel Baba pullarımızı, dünyanın garip olaylarını karikatürize eden «Ripley's» müessesesine postalamakla, Basın - Yayın ve Turizm Genel Müdürlüğü çok yerinde bir iş yapmış oldu.
Bülent ECEVİT
