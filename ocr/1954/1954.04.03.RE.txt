GÜNÜN IŞIĞINDA

FERAGATZEDELER
   
Bir parti liderleri, kendi partilerinin üyeleri arasından seçilmiş yoklama kurullarına saygı beslemezlerse, millete saygı besliyebilirler mi? Kendi partilerinin iradesini tanımayan insanlardan, millet iradesini tanımaları beklenebilir mi?
   
Yoklama kurullarının isabetli seçimler yapmadığını düşünmekle, Demokrap Parti liderleri, kendilerinin bugün işgal ettikleri mevkilere getirilmelerindeki isabetsizliği de itiraf etmiş oluyorlar mı?
   
Öyle bile olsa, Demokrat Partinin Kadıköy’deki yoklama kurulu, Genel Başkan Bay Menderes’e tek bir oy vermemekle, eski kararlarındaki isabetsizliği tamir yoluna girmiş sayılmalıdır!
   
İstanbul’daki 11 Demokrat Parti adayı, adaylıktan kendi istekleriyle feragat etmişler! Böyle feragat numaraları, demirperde gerisinde çok görülmüştür. Bundan hemen sonra, itiraflara sıra gelir. Bizim «Demokrat» Partimizin içinde bu gidişle itirafların da başlaması pek gecikmiyeceğe benziyor.
   
Zafer gazetesinin, bu feragat haberine «Çok güzel bir demokrasi örneği» diye başlık koyması nasıl bir demokrasi anlayışına dayanmaktadır, doğrusu meraka değer!
   
Meraka değer, çünkü, Demokrat Parti bir daha iktidara gelirse, bu deveyi güdebilmek için belki de hepimizin o demokrasi anlayışına uymamız gerekecektir.
   
Ne tavsiye olunur? Bu demokrasi anlayışını kavrayabilmek için halk demokrasilerindeki usulleri incelesek kâfi gelir mi?
   
İstanbul'daki 11 Demokrat Parti adayı, Genel Başkana yolladıkları feragatnamede, «İstanbul’un ehemmiyetini nazarı dikkate aldıklarını, bu bakımdan yerlerine Genel Başkan tarafından takdir ve tensibedilecek namzetlere yerlerini terkettiklerini bildirmiş ... ve, kendilerinin diğer vilâyetlerden namzet gösterilmesini Genel Başkanın takdirine bırakmış» lar.
   
İstanbul «ehemmiyetli» dir de «diğer vilâyetler» ehemmiyetsiz midir?
   
Bu 11 feragatzede, İstanbul’da aday seçilebilecek kadar tanınmayı İstanbul milletvekilliğine liyakat bakımından yetersiz sayıyorlar da, belki hiç tanınmadıkları «diğer vilâyetler» in milletvekilliğine acaba kendilerinde ne gibi bir liyakat görüyorlar?
   
Bakalım İstanbul'un artıkları bu «diğer vilâyetler» den hangilerine yakıştırılacak?

Bülend ECEVİT

