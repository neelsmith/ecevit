GÜNÜN IŞIĞINDA:

Çoçuk bahçesinde iktisadî hamleler
    
Liman maketleri, fabrika maketleri, baraj maketleri, köprü, tünel maketleri, projeler, sermayesiz ihaleler, kazma değmemiş arsalarda temel atma törenleri, henüz yapılmamış temel atma törenleri için şık paketler içinde özel sigaralar, temeli atılmamış fabrikaların bugüne istihsal rakamları olarak maledilen muhayyel kapasiteleri, bulduğu rakamlar çekilen nutukları nakzettiği için işinden olan istatistik uzmanları, parçaları gelmiyen traktörler, bize sattığı traktörlerin parasını alamadığı için iflâs eden yabancı fabrikalar, borçlarımızı ödemediğimiz için artık bizimle ticaret yapmak istemiyen dost memleketlere kafa tutmalar, ve sonra, dost memleketlerden Türkiye’ye sermaye davet edilmesi, özel sermayenin çıkışmadığı memleketimizde devletçiliğin tel’in edilip özel sermaye dışardan gelsin diye kapitülâsyonları hatırlatan şartlara boyun eğilmesi, iktisadî kalkınma maketlerini gerçekleştirebilmek için dışardan gelecek kredilere güvenip, bu maketlere kanmıyan yabancılara hakaret edilmesi, Amerikan otomobillerini Yugoslavya’dan ithal edebilmek, buğday istihsalimizi arttırıp buğday satamamak, ihracat kapasitemiz büyüdükçe borca batmak, istihsal yükseldikçe fiyatların daha çok yükselmesi, memleket kalkındıkça geçimin darlaşması, millî gelir arttıkça hayat seviyemizin, iktisadi kalkınma geliştikçe paramızın düşmesi, pahalılığı inkâr edip İsviçre’den Ucuzluk Kıralı getirmeler, Taksim Meydanında manavlık etmiye gönüllü Belediye Başkanlarına, gecekondularda yapılan tanzim satışlarına, ve «Migro» ya, bu sihirli kelimeye rağmen, ateş pahasına ıspanak, bulunmıyan kahve, 5 liraya et!
    
Ve tükenmiyen bir azimle yeni maketler.. Yeni liman, fabrika, baraj maketleri.. Bu maketler için boş arsalar seçip, Bakanlar, Milletvekilleri, tarafsız gazeteciler ve seçkin davetlilerle o arsaların tavaf edilmesi..

Gene sıcak günler yaklaşıyor. Kum bahçelerinde çocuklar oyuna çıkacaklar. Kumdan havuzlar, setler, barajlar kuracaklar. Onlar da iktisadi kalkınma peşinde midir dersiniz? Onlar da birer devlet adamı mıdır? Onlar da özel sermayeye mi inanırlar? Onlar da Demokrat mıdır?
  
Sıcak günler geldiğinde, Demokrat Parti, iktisadi maket hamlecileriyle birlikte, belki de iktidardan düşmüş olacaktır. Düşerlerse üzülmesinler! Çocuk bahçelerini onlara da açarız! Limanlarını, barajlarını kumdan yaparlar. Endüstriyel kalkınmaya da merak sardırırlarsa hepsine birer mekano takımı veririz. Fabrikalar, otomobiller yaparlar. Mekanodan öyle güzel maket olur ki! Hem mekanolar «Made in U.S.A.» dır. Yabancı sermaye ve tekniğin işbirliğinden de yoksun kalmamış olurlar!

Bülend ECEVİT
