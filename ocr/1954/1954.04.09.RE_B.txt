GÜNÜN IŞIĞINDA:

Hasan Kaptan adında bir ressam
 
Hem biz artık Hasan Kaptan'a alıştık, hem de o, yaşının küçüklüğüne rağmen, sanatında çocukluğu iyiden iyiye geride bıraktı, onun için Hasan Kaptan’ın, Helikon Galerisindeki yeni resimlerini şaşırmadan seyredebiliyoruz.
  
Gerçi hâlâ şaşıranlar var. Fakat bu şaşıranlardan çoğu, ya Hasan Kaptan’ın resimlerini ilk defa görenler, ya da Hasan Kaptan’ı çocuk ressamlar sırasında görmekten bir türlü vazgeçemiyenlerdir.
  
Hasan Kaptan’ın, gülen, koşan, oyuncakla oynayan, ilkokula giden bir çocuk olduğundan şüphe edilemez. Ama şövalesi başında da onu bir çocuk gibi görmeye çalışanlar, ya çocuk resminin sınırlarını pek geniş tutmuş, ya da çağdaş resim sanatının büyük ustalarını çok küçümsemiş duruma düşerler.
  
Son zamanlarda çocukların resim eğitimine yeni bir anlayış getirilmekle, dünyanın birçok yerlerinde çocuk resmi diye bir tarz ortaya çıkmıştır. Hasan Kaptan’ın resimleri bu tarza uymamaktadır. Hattâ, Hasan Kaptanın resimleri, çocuk resmindeki saflığa özenen ergin ressamların tarzlarına da uymamaktadır.
  
Onun için, Hasan Kaptan’ın resimlerini çocuk resmi çerçevesi içinde ele alıp konuşmakta ve yazmakta hâlâ ısrar edenlerin (var böyleleri!), sadet dışında kaldıklarına inanıyorum.
  
Ortada Hasan Kaptan adında bir çocukla, Hasan Kaptan adında bir ressam vardır. Bu ikisinin bir araya gelmiş olması bir mucize, yahut psikologların belki de başka bir kelimeyle izah edebilecekleri olağanüstü bir durumdur.
     
Bu durumsa sanat tenkidçilerlnin konusu dışında kalır. Artık bir sanat tenkidçisine düşen, Hasan Kaptan’ı bir ressam olarak tenkidetmektir. Hasan Kaptan adında bir ressam yerine, resme «istidatlı» bir çocuktan bahsetmekte hâlâ ısrar eden tenkidciler, Hasan Kaptan’ın resimlerini neden çocuk resmi saydıklarını da açıklamayı ihmal etmeseler, yazıları, belki ciddiye alınabilir.

Bülend ECEVİT
