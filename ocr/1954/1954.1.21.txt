GÜNÜN IŞIĞINDA:
Köleler Demokrasisi
Kölelerle demokrasi olmaz.
Demokrasi hür insanların kendi kendilerini idare yoludur.
Fakat bizim demokrasimizde sözü geçenlere bir bakın:
Kimi paraya, kimi mevkie, kimi korkuya, kimi intikam duygusuna köle olmuştur, ve bütün bu köleliklerin ipi tek bir elde toplanmaktadır.
Bizdeki köleler, kanun yahut zor yüzünden köle olmuş değillerdir. Onları köle yapan, kendi zayıflıkları, zavallılıklarıdır. Ve onlar, hizmetlerini arzettikleri efendiye kölelerle çevrili olmanın tadını duyurdukça, efendileri, kimsenin bu tadı kendisinden esirgemesine tahammül edemez olmaktadır.
Zaten her yerde köleler, istibdadı böyle doğurmuşlardır: Kölelerle çevrili olmanın tadını alanlar, gönüllü kölelerle yetinemez oldukça, başkalarını da zor kullanarak dize getirme yolunu tutmuşlardır.
Bir memleketi dışardan kuvvet yıkar. Ama memleketleri içinden yıkanlar, her zaman, en rahat, en ucuz yaşama yolunu kölelikte bulan zayıflar, zavallılar olmuştur.
Bu kölelerden birçoğuyla karşı karşıya kaldınız da işlenmekte olan kötülüklerden söz açtınız mı, size hak verirler; kulağınıza üzüntülerini, utançlarını fısıldıyanlar bile olur.
Ama onlara, bu düşünce ve duygularını neden herkesin içinde açığa vurmadıklarını sormayınız. Bunda mazurdurlar!
Memlekette ne kadar söz hürriyeti olursa olsun, onlar bu hürriyetten faydalanmazlar.
Romalı filozof ve İmparator Marcus Aurelius, böylelerine söylenebilecek en güzel  şeyi söylemiştir:
— Sen bir kölesin, söz hürriyeti sana göre değildir! 
Bülend ECEVİT
