GÜNÜN IŞIĞINDA:

Kilosu 50 kuruş
    
Besleme adını beğenmiyorlardı. «Peyk basın» ı beğenirler mi dersiniz? Beğenseler de beğenmeseler de bir Birleşmiş Milletler Sosyal ve Ekonomik Konseyi ve İsviçre’deki Milletlerarası Basın Enstitüsü onlara bu adı takmıştır.
    
2 gün önce Yeni Ulusta bildirildiği gibi, Sosyal ve Ekonomik Konseyin «Haberleşme Hürriyeti» konulu raporunda, «Muhalefet basınının cesaretini kırmaya matuf çareler» başlığı altında, Türk Hükümetinin, «büyük bir miktara bâliğ olan ilânlarını keyfî surette bazı gazetelere inhisar ettirmek suretiyle peyk bir basın yaratmıya» çalıştığı anlatılmaktadır.
    
Bu raporla peyk basın, Batı dünyası önünde bir yüz karamız olmuştur.
    
Bu yüz karası peyk basını yaratanlar, saray dalkavuklarının güldürücü hikâyelerine, pohpohlayıcı sözlerine muhtaç kötü tiranalara benzerler.
    
Peyk basını yaratanlar, gerçeklerden, yaptıkları işlerin kötülüğünden, suçlarının yüzlerine vurulmasından korkan insanlardır.
    
Türk basınına en büyük kötülüğü, Türk aydınına en büyük hakareti, peyk basını yaratanlar yapmışlardır.
    
Peyk basını, vatandaşın alın terinden vergi diye kesilen paralarla yaratmış, o paralarla yaşatmaktadırlar. Peyk basın mensuplarının üstlerindeki esvap, ayaklarındaki papuç, gazetelerinin kâğıdı, gazetelerini basan makine, vatandaşın vergi diye ödediği paralarla alınmıştır.
    
Seçimler yaklaşırken, zehirli mantarlar gibi yenileri türeyip bu peyk basın ordusuna katıldılar.
    
Kim alır onların çıkardığı gazeteleri, kim okur? Bazısı satışa bile çıkmaz. Bazısının adı bilinmez. Çoğunun satışı bini bulmaz.
    
Peyk basının tek sadık müşterisi, kilo ile iade gazete satın alanlardır.
    
Peyk basının kilosu 50 kuruştur.

Bülend ECEVİT
