
- Yok, dedi, tiyatroya ilk defa bu akşam gideceğiz. Dedim ya, programımız çok yüklüydü, vakit olmadı.
  
— Pekiyi, hangi piyese gidiyorsunuz?
  
— Oklahoma diye bir Amerikan rövüsü varmış, çok methediyorlar, ona gideceğiz!
  
- Müzelere gittiniz mi?
  	  
- Hayır, vakit olmadı!
  	 
- Yazık, National Gallery’ye olsun gitmeliydiniz!
  
— Ha, sahi, ona yarın gideceğiz!
  
— Yarın pazar, yalnız yarım gün açıktır. Yarım günde koca müze gezilmez.
  	
- Canım, biz müzeyi gezecek değiliz zaten, yalnız Fatih'in portresini göreceğiz.
  
— Göremezsiniz, dedim; Fatih’in portresi asılı değil.
  
— Oh, öyleyse mesele yok, dedi. Biz de Hayvanat Bahçesine gider, oradan rahat rahat trene yetişiriz. Zaten müzeye de Hayvanat Bahçesinden vakit kalırsa gidecektik.
  
Sonra arkadaşım, kürkçü dükkânında üniversiteli arkadaşlariyle buluşmak üzere, bir acele elimi sıkıp gitti.
  
Dedim size: Batı kültürünü kürkçü dükkânında arıyacak olduktan sonra, tâ Ingilterelere, Fransalara gidilir mi? Şam, Hama, Humus, Bağdat, Beyrut gibi irfan ve medeniyet merkezleri bizim nemize yetmiyor?

Bülend ECEVİT

