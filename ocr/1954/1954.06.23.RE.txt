GÜNÜN IŞIĞINDA:

« Benden selâm eylen «Bolu Beyine
    
Zamanında Köroğlu Bolu Beyine,
    
«Tüfenk icad oldu mertlik bozuldu», diye seslenmişti.
    
Gülek’le Bölükbaşı da İktidar Partisinin Genel Başkanını radyoda mertçe bir tartışmaya çağırdıkları sırada, radyo ele geçmiş, mertlik bozulmuştu.
    
O çağrılara uymak şöyle dursun, seçimlerin ertesinde Genel Başkan, artık muhalefete seçimler sırasında bile radyodan konuşma hakkı verilmiyeceğini söyledi, arkasından da bu hakkı kaldıran bir kanun Meclise getirildi.
    
Şimdi gelin de halkının yüzde seksene yakını okur-yazar olmayan, köylerine bucaklarına gazete ulaşmıyan, gazetelerinin de çoğu devlet parasıyla yaşıyan bir memlekette partiler arası eşitlikten söz edin!

Radyo, evlere, kahvelere, otobüslere, köylere kadar girmiştir. Dört yıl boyunca bu radyodan baştaki partinin yaptığı ve yapmadığı işler övülmekte, karanlıklar günlük güneşlik gösterilmekte, karşı partilere yaylım ateşi edilmektedir.
    
Bugüne kadar, o dört yılın sonunda olsun radyodan karşı partilere de bir nefeslik söz hakkı tanınırdı.
    
Ama baktılar ki o bir nefeslik gerçek sözü iskambil kâğıdından yapılmış kaleleri yıkmaya yetmededir. Baktılar ki o bir nefeslik gerçek sözü koca bir ili sürükleyip götürebilmektedir. Hemen radyonun önüne geçip, Yasak! demişlerdir. Gerçeklere yasak!.. Radyoyu elde tutanlardan gayrısına radyo yasak!
    
Bundan böyle onlar radyoda söyliyecekler, söylediklerini en uzak köylere kadar duyuracaklar ve karşı taraftakiler, köylere, bucaklara ulaşamıyan, ulaşsa bile okunamıyan gazeteleri ile cevap yetiştirmiye çalışacaklardır.
    
Köroğlu’nun «iğri kılınç» ına karşı Bolu Beyinde «tüfenk», muhalefetin yayılamıyan, yayılsa bile okunamıyan gazetelerine karşı, iktidarda radyolarla yayın...

Bu mudur er meydanında boy ölçüşme? Bu mudur mertlik?
    
Radyo ellerinde, artık «iğri kılınç kında paslanmalıdır».

Bülend ECEVİT 

