GÜNÜN IŞIĞINDA:

Ekmekle oynamak
   
Türk Milleti hiç bir şey olmasa, efendidir. Ondan efendiliğini bugüne kadar ne felâket ne de yoksulluk alabilmiştir.
   
Türk Milletinin bu efendilik ahlâkı içinde en hakir görülen bir hareketse ekmekle oynamaktır.
   
Oysa ki bugün, Türkiye’de ekmekle oynanması kanunlaştırılmak üzeredir.
   
Bugünkü iktidar, kalbini vaitlerle kazanamadığı, vicdanını menfaatlerle satın alamadığı insanları dize getirebilmek için, son çare olarak, ekmekle oynama yoluna sapmaktadır.
     
Vekâlet emrine alınmak, terfi ettirilmemek, iş verilmemek, işinden atılmak, genç yaşta emekliye ayrılmak tehlikeleri, şimdi, tek kusuru kafasının bildiği gibi düşünmek, içinden geldiği gibi inanmak olan bu insanların ekmeği üzerinde Demokles’ln Kılıcı gigi sallanmaktadır.
     
Demokrasi yokken bile bu memlekette böylesine ekmekle oynandığı görülmemişti. Demokrasiyle güya memlekete yalnız düşünce değil, düşündüğünü açığa vurma hürriyeti de yerleşecekti.
     
Tam tersi oldu. Şimdi düşüncelerin, açığa vurulmak şöyle dursun, adı görülecek bir şekilde masalar üstünde açılan yahut ceplere yerleştirilen muvafık gazeteler ardında sıkı sıkıya gizlendiği günlere eriştik.
     
Gönül isterdi ki, Türk Milletinin oyu ile iktidara gelmiş kimseler, bu milletin ahlâk kurallarına biraz daha riayetkâr olsun, ekmekle oynamanın Türk efendiliğine yakışmadığını hatırda tutsunlar!

Bülend ECEVİT
