GÜNÜN IŞIĞINDA :

Moskova’ya sığınanlar

Çocukları öcüyle korkutur gibi, bizim İktidar sözcüleri de, başları sıkıştıkça, muhalefeti Moskova sözüyle korkutmağa çalışıyorlar. «Haşa, Moskof ajanı olduklarını söylemez istemiyoruz ama.....» diye bir giriş yapıp, Tass'ın, Pravda’nın, İzvestia’nın yayınlarını sıralıyor, ve, «İşte, bakın, onlar da muhalefetin sözlerini tekrarlıyor», diyorlar.
  
Türkiye’de bir muhalefet oldukça, Rusya’nın da Türkiye’de gözü oldukça, Tass, Pravda ve İzvestia, elbette muhalefetin sözlerini tekrarlıyacaktır. Dün, Demokrat Parti muhalefetteyken de tekrarlıyordu, bugün, Cumhuriyet Halk Partisi muhalefetteyken de tekrarlar.
  
Tekrarlar da ne olur? Moskova Radyosunu Türkiye’de kaç kişi dinler? Pravda’yı, İzvestia’yı kaç kişi okur? İç politikamız hakkında bu Sovyet yayın organlarının neler söyleyip yazdıklarını ikide birde Türk efkârına zorla ulaştırmıya çalışan iki gazete varsa, bunlardan biri Zafer, biri de Vatan'dır. Onlar iktibaslarda bulunup durmasalar, Türkiye’de kimsenin Moskova Radyosundan, Tass Ajansından, Pravda’dan, İzvestia’dan haberi bile olmıyacaktır.
   
Moskova, memleket işlerimizde aksaklıklar olmasına sevinir. Moskova sevinmesin diye biz o aksaklıkları görmezlikten gelmeğe, örtbas etmeğe çalışırsak, memleket işleri biraz daha aksar, Moskova da biraz daha fazla sevinir. 

Moskova'nın emellerine asıl hizmet edenler, Moskova adını bir şantaj vasıtası yaparak memlekette tenkidi bastırmaya çalışanlardır. Bunu yapanIar, - «Hâşa, Moskof ajanı olduklarını söylemek istemiyoruz ama» — Moskova’yı memleket işlerimize karıştırmış olmaktadırlar.
   
Demokrasinin bulunduğu bir memlekette, bir muhalefet, iç siyaseti de, ekonomik siyaseti de, dış siyaseti de tenkideder. Muhalefetin bu tenkidlerini memleketin düşmanlara jurnal edilmesi şeklinde göstermeğe çalışanlarsa, birer şantajcıdırlar. Şantajları da şahıslar değil, memleket menfaatleri üzerinedir.

Bülend ECEVİT
