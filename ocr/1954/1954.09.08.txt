GÜNÜN IŞIĞINDA:
İstanbul'da bir sanat kongresi
    
Sayın Suut Kemal Yetkin ve Nurullah Berk hayırlı bir iş yapmışlar, geçen yıl Dublin'de toplanan Dördüncü Milletlerarası Sanat Tenkidçileri Kongresinde, Beşinci Kongrenin memleketimizde toplanmasını teklif etmişlerdir.
     
Bugün, 8 Eylül Çarşamba günü, dünyanın hemen her yanından gelen 100’ü aşkın sanat tenkidçisinin iştirakiyle Beşinci Milletlerarası Sanat Tenkidçileri Kongresi İstanbul'da Yıldız Sarayının Şale Köşkünde açılmaktadır. Çalışmalarına, Güzel Sanatlar Akademisinde devam edecektir.
     
Japonya'dan, Avustralya'dan, Birleşik Amerika'ya, Meksika’ya kadar, hemen bütün dünyanın en tanınmış sanat tenkidçileri, bugünden itibaren bir hafta İstanbul'un, bir gün de Bursa'nın sanat ve tarih eserlerini inceliyeceklerdir. Bu, Türkiye'nin sanat ve tarih hazinelerini ve Cumhuriyet çağındaki sanat hamlelerini dünyaya tanıtmak için bulunmaz bir fırsattır.

Gelen delegeler arasında Paul Fierens, Lionello Venturi, Sir Herbert Read gibi, çağımızın sanat hareketlerine, araştırmaları ve fikirleriyle büyük hizmetleri dokunmuş kimseler de vardır. Onların modern Türk plâstik sanatları hakkında verecekleri hükümler, lehimizde ... aleyhimizde de olsa bizim için büyük değer taşıyacaktır.

Kongrede tartışılacak konular şunlardır:
 
 1. Doğu ve Batı;
 2. Sanat tenkidi va felsefe;
 3. Plâstik sanatlarda kalite ve üslûp;
 4. Sanat ve eğitim;
 5. Fenle sanatın münasebeti 

Ayrıca, sanat kitabı baskıları ve çağdaş sanat arşivleri (konularında hazırlanan etüdler de Kongrede görüşülecektir.
  
Türkiye’de sanat konusundaki tartışmalar, bugüne kadar, «sanat toplum için midir değil midir?» çerçevesini aşamamış sanat hareketlerimiz, bu dar tartışma çerçevesinin dışında hemen hiçbir fikir unsurundan faydalanamamıştı.

Beşinci Milletlerarası Sanat Tenkidçileri Kongresindeki değişşik tartışma konuları ise, fikir hayatımıza yeni ufuklar açacak ve öyle umarız -ki, «sanat-toplum içindir, değildir» diye yıllardır çekişmekten hâlâ usanmamış fikir adamlarımızı, bu çekişmenin boşluğuna ve basitliğine uyaracaktır.

Bülent ECEVİT