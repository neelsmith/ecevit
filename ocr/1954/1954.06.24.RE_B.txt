GÜNÜN IŞIĞINDA:

Bir garip sıla derdi
   
Bir garip sıla derdine düştük. Kendi vatanımızda vatan hasreti duyuyoruz artık. Sanki bu vatan bizim de değilmiş gibi içinde kendimizi yabancı sanıyoruz.
   
Sanki derdi bizim de derdimiz değil, sevinci bizim de sevincimiz değilmiş gibi, bu vatanın ne derdini bize duyuran var ne sevincine bizi çağıran...
    
Derdile ilgilenmiye kalkışınca kötü kişi olur, bu vatanın kötülüğünü ister oluruz. Sevinciyle sevinmemize kalmadan, sizin zamanınızda şöyle idi, biz geldik de böyle oldu diye başımıza kakılır. Sanki iyilikler kendi başına ayakta duramazmış gibi, hep eskinin kötülüklerine kıyaslanır.
    
Üstelik o eskide bizler kadar, belki bizlerden çok onlar da vardı. Ve üstelik bir yıkılmış imparatorluğun enkazı ve bir cihan harbinin dört yanımızı sarmış ateşi vardı.
    
Artık ne bu vatanın bayramında bizim de mutluluğumuz, ne Meclisinde bizim de sözümüz, ne radyosunda sesimiz...
    
Sanki kendi vatanımızda bağımsız değiliz artık. Hürlüğümüz çok görülür, haklarımız tehdit edilir.
    
Hani demokrasi bu memleketin hayatına herkesin eşit haklarla katılmasını sağlıyacaktı? Sanki demokrasi milyonlarca Türkü memleketinden etmiye gelmiş!
    
İyi görülmez, hoş görülmez, bir tutulmaz olduk.
    
Kendi vatanımızda sürgün gibi yaşıyoruz.
    
Neredeyse bu güzel memleketimizin göğü güneşi altında, toprağı üstündeki yerimiz bile çok görülecek.

Bülend ECEVİT
