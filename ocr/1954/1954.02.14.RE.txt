GÜNÜN IŞIĞINDA:

Hani insanlık idealiydi?..
    
Kore’de, Birleşmiş Milletler saldırgana karşı cephe almak istedi. Bunu ilk destekliyenlerden biri bizim Hükümetimiz oldu. Çünkü, dendi, biz, Birleşmiş Milletlere ve insanlık idealine bağlı bir milletiz!
    
Onbinlerce Türk, gerçekten benimsediği bu güzel ideal uğrunda okyanuslar aştı, adını ya hiç duymadığı ya da ancak masallarda duyduğu, burası geceyken orası gündüz olacak kadar bizden uzak diyarlara vardı. Tarihin en kahraman milletinin çocuğu, orada mertçe, kendi yurdunu korurmuşçasına döğüştü. Binlercesi öldü. Binlercesi yaralandı. Anayurtta kadınları dul, çocukları öksüz kaldı.
    
Ama kimse de çıkıp, gurbet ellerde niçin erkeklerimizin kanı dökülsün, demedi. Çünkü “Yurtta sulh, cihanda sulh” sözünü benimsemiş bu millet, insanlık idealinin gerçekleşmesi yoluna can koymaktan kaçınmazdı.
    
Fakat aramızda böyle bir ideali anlıyamıyacak, böyle bir ideale inanamıyacak insanlar var. Ne yazık ki bu insanlar, Kore’ye bizden de asker gönderme kararını verenlerin ya hemen çevresinde, ya da sözcüleridirler.
    
Sanırlar ki onlar, Hükümetimiz Kore’ye memleket çocuklarını, Amerikalılar bizi daha yakından tanıyıp sevsin, bizi daha çok tutsun, bize daha çok yardım etsin diye göndermiştir. Yüzleri kızarmadan derler ki, Kore'ye asker göndermekle Hükümetimiz, Amerika’da, milyarlarca para sarfedilse yapılamıyacak kadar geniş bir propaganda yapmıştır.
    
Bilmezler ki onlar, 38 inci Arz Dairesinin yurdumuzdan yarı dünya kadar uzak bir yerinde can veren yiğitlerimiz bizler için, bir yabancı milletin bizi sevmesinden bizi tanımasından çok daha değerli idiler.
    
Düşünmezler ki idare ettiği millete gerçekten bağlı bir hükümet, dışarıda propaganda yapmaya çok ihtiyaç duyduğu zaman, milyarlar tutacak olsa bile bu propagandayı parayla yapmaya çalışırdı da, millet çocuklarının kanıyla yapmayı aklından geçirmezdi.
    
Düşünmezler ki bu milletin çocuklarının değeri parayla ölçülemezdi.
    
Ve düşünmezler ki Türk gencinin kanı, paraya tahvil edilip de Basın - Yayın ve [...]
