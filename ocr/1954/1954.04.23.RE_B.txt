GÜNÜN IŞIĞINDA:

Gece yıkılan gecekondular

Bir gece vakti Ankara’nın kenar mahallelerinde yüzlerce aileyi ansızın evsiz bırakan, feâket nedir? Sel midir, deprem midir, yangın mıdır?
  
Kimdir, yağmurlu bir gece vakti, jandarmaları, polisleri, yıkıcıları, kamyon, cip ve telsizleriyle ansızın Ankara’nın kenar mahallelerine gidip yüzlerce ailenin evini yıkanlar? Kimdir yaşlı genç, kadın erkek vatandaşları, kundaktaki çocuklariyle, yatak ve yorganlariyle çamurun içinde, yağmurun altında bırakanlar?
  
Bir harb mi vardır, cepheden cepheye telsiz haberleri ulaştırırlar:

— Burası Yenidoğan, işler yolunda yıkıyoruz!

— Burası Balkehriz, yıkıyoruz!

Düşman toprakları mı istilâ edilmektedir?

Gece vakti, yağmurun altında, bu insanları çatısız bırakanlar, bir diktatörlük idaresinin, seçim arifesinde halka gözdağı vermiye çıkmış polisi midir?
  
Oy’unu alamıyacaklarının evini mi yıkacaklardır?
  
Polis nedir bu memlekette, jandarma nedir? Güvenliğimizi sağlamakla mı görevlidir, bozmakla mı?
  
Onları seferber edip yağmurlu bir gece vakti ev yıkmaya yollıyanlar sadist midirler? Acayip zevklerini mi tatmin etmek istemişlerdir?
  
Gece kondu yapmak kanunsuzsa yapılmasına niçin göz yummuşlardır? Seçimlere on gün kala, gecekondu sahiplerine niçin tapu vermeyi vadetmişlerdir? Ve tapu vereceklerini ilân ettikleri günün gecesinde bu evleri niçin yıkmışlardır ?
  
Gecekondu yapılmasını önlemekle, yapılan gecekonduları yıktırmakla bir devletin işi bitmez!
  
Kira tahdidini kaldırıp varlıklıların yüzünü güldüren bu idare, evsiz bıraktığı gecekondu sâkinlerine, kirası keselerine uygun ev bulacak mıdır?
     
Kendi zamanında arsaların pahalılaşmasiyle övünen bu idare, evlerini yıktırdığı insanlara arsa alabilecek kadar, bu arsalarda ev kurabilecek kadar parayı verecek midir?
  
Bütün bunları düşünmeyip sadece ev yıkmayı düşünen kuvvet nedir?

Bülend ECEVİT
