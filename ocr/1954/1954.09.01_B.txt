GÜNÜN IŞIĞINDA:

Hür Fikirleri Yayma Cemiyeti susuyor
  
Demokrat Parti İktidarı, 14 Mayıs 1950’den bu yana Türkiye'de tatbik edilen rejimin kakokrasi olmadığını, C.H.P. mallarını almak için çıkarılan kanunun da müsadere kanunu olmadığını ispat etti: Nasıl mı isbat etti? Bu rejimin kakokrasi, o kanunun müsadere kanunu ileri süren Anayasa Hukuku Profesörünü azlederek isbat etti!
  
Bu parlak isbat tarzı karşısında artık hangi hukuk profesörü çıkıp da Türkiye’deki rejime kakokrasi demek cüretini gösterebilir? Bu isbatla, değil yalnız hukukçular hukukun kendisi bile mat oldu.
  
Hukukun, hukukçuların va profesörlerin siyaset adamlarına böylesine mal oldukları bir memlekette de hürriyet sözü bir tatlı yalandan başka bir şey olmasa gerektir.
  
Prof. Bülent Nuri Esen'in azliyle hürriyete vurulan yeni darbe ortaya çıktığı zaman Türkiye’de «Hür Fikirleri Yayma Cemiyeti» diye bir dernek olduğu aklımıza gelmişti. Aynı [...] Dünya Gazetesindeki meslekdaşlarımızda da uyanmış olmalı ki Pazar sayısında Bülent Nuri Esen hakkındaki haberin altına, «Hür Fikirleri Yayma Cemiyeti» nin yıllık kongresinden bahseden bir haber koymuşlar.
  
Haberde üyelerden Cumhur Eskin’in şu sözleri naklediliyor:
  
«... Son yılların fikir hürriyetini kısım kararlarını niçin ele almadık? Sadece İktidarın fikirlerini aynen benimsemiş, onun izinden gitmiş oluyoruz. Memlekette son iki yılda hürriyetler kısılmadı mı, niçin bir beyanname neşretmiyoruz? Bu vaziyeti gören âzalarımız aramızdan ayrılıyorlar. İşte kongreyi 10 kişi ile yapmış bulunuyoruz. Cemiyet gayesinden uzaklaşmıştır.»
  
Bir başka üyeninse, «Üniversite profesörleri de konuşmazsa bu memlekette hür fikirleri kimden dinliyeceğiz?» diye sorduğu bildiriliyor.
  
Fakat, bir kaç üyesinin ümit verici sözlerine rağmen, Dernek hâlâ susmaktadır. Değil son iki yılın hürriyet kısıntıları, son iki-üç gün içinde Üniversite muhtariyetine indirilen ezici darbeye karşı bile bir beyanname neşretmemiştir.
  
Beyanname neşretmemekle de kalmayıp, hür fikirlerle alay eder gibi, başkanlığına Bay Ahmet Emin Yalman'ı seçmiştir.
  
Gerçi Bay Ahmet Emin Yalman Dünya Liberalleri Yönetim Kurulu üyesidir, «iğriye iğri - doğruya doğru» prensipini gazetesine par [...] mıştır, kendisini bir [...] ve demokrasi mücahidi olarak tanıtmıştır; fakat bütün suçu kanunun kendisine tanıdığı haklar dairesinde ve kendi bilim kolunun ışığı altında hür fikirleri korumaya ve yaymaya çalışmak olan bir Anayasa Hukuku Profesörü, Üniversite Senatosunun itirazına aldırış edilmeksizin azledildiği zaman, sütununda bu hâdiseden bir cümleyle bile bahsetmemiştir.
  
Aksine, Hür Fikirleri Yayma Cemiyeti Başkanlığına seçildiğinin ertesi günü, hür fikirleri yaymak için çalışanlara Moskof ajanı damgasını vuran, Demokrat Parti İktidarının hürriyet ve demokrasi prensiplerine bağlılığını öven ve yakında bir kukla muhalefet partisi kurulacağı yolundaki müjdeyi tekrar eden bir başyazı yazmıştır.
    
Üyeleri arasında gerçekten idealist aydınları tenzih ederiz; fakat, Bülent Nuri Esen hâdisesi karşısında susuşu ve Başkanının susmakla da kalmayıp hür düşünceli Türklere kötülük isnadedişi, bu Derneğin iyiniyetinden şüphe uyandırmaktadır. Üniversite muhtarlığının ve düşünce hürlüğünün mâruz kaldığı ağır darbe karşısında susmayı tercih eden bir «Hür Fikirleri Yayma Cemiyeti» kendi adından sıkılmalıdır!

Bülent ECEVİT
