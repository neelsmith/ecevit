GÜNÜN IŞIĞINDA:
  
Türkiyeli edebiyatçıya “On Emir,,
    
Ahlâk konulariyle ilgilenmiyeceksin!
   
Cinsel meselelerden söz etmiyeceksin!
   
Toplum dertlerine dokunmıyacaksın!
   
Büyüklerini gücendirmiyeceksin!
   
Din sözü etmiyeceksin!
  
Millî duyguları incitmiyeceksin!
   
Biçimde yenilik yapmıyacaksın!
   
Dile yenilik getirmiyeceksin!
   
Derin düşünmiyeceksin!
   
Anlaşılmaz şeyler yazmıyacaksın!
   
Bütün umudumuz sendedir, Türk edebiyatçısı: Güzel sahne eserleri, perde eserleri, romanlar, hikâyeler, şiirler bekliyoruz senden!
   
Batıdaki meslekdaşların işin kolayındalar. Onlar, asî ruhlu toplum düşmanı insanlardır. Yüzyıllardan beri yukarıdaki “Evamiri Aşere”nin hiçbirine riayet etmemiş, öylece, sözüm ona şaheserler yaratmış, ve yüzyıllardan beri bu şaheserleriyle sözümona insanlığa hizmet etmişlerdir. Bu on emri dinlemeden yaratılan bütün eserler, ruhunu şeytana satmış edebiyatçıların eserleridir.
   
Sen, bu on emrin içinde kalacak ve kıldan ince kılıçtan keskin bir köprüyü aşarak sanatın zirvesine varacaksın!
   
Bu on emirden bazısının dışına çıkarsan resmî makamlar, bazısının dışına çıkarsan toplum, geri kalan birkaçının dışına çıkarsan da kendi meslekdaşların seni afaroz edeceklerdir.
  
Hayır, sen bu afarozlara yol açmıyacaksın! Sen, Türk edebiyatçısı, kuzu kadar masum, süt kadar zararsız, ot kadar tatsız eserler yazacaksın!
   
Vatan senden hizmet bekliyor.

Bülend ECEVİT

