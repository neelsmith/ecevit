Okuryazar olmıyanların ilgi duyamıyacakları birçok hayatî memleket meseleleri, bu geniş köylü kitlesini ilgilendiren politika konularının dışında kalır. Üstelik, politika merkezleri olan kasaba ve şehirlerle köyler arasındaki irtibatsızlık, köylülerin, üzerinde durabilecekleri konularda bile politikayla yakından ilgilenmelerine maddî bir engeldir.
    
Böylece politika alanı, kala kala, serbest meslek mensuplarının ve köylülerin küçük bir azınlığına kalmış olmaktadır.
    
Bu arada, birçok hayatî memleket meseleleriyle yetkili bir şekilde ilgilenebilecek ve devrimlerin bekçiliğini yapabilecek büyük bir aydın kitlesi, politika alanının dışında bırakılmakta, bazısı sandık başına bile sokulamamaktadır.
    
Bu kadar büyük bir çoğunluğun, bu kadar çok sayıda zümrenin politika - dışı olduğu bir memlekette demokrasi kurmıya çalışıyoruz. Tanrı yardımcımız olsun!

Bülend ECEVİT

