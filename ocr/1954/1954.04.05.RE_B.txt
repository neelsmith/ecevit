GÜNÜN IŞIĞINDA:

Politikada bağlantı

En kuvvetli insan, bağlantıları olmayan insandır. Bir insan için her bağlantı bir zayıf nokta, bir aşil topuğudur. Bir düşmanınızı kıskıvrak yakalıyabilmek sindirebilmek için onun bağlantılarını bulmaya çalışırsınız.
   
Kimi insan şöhrete, kimi itibara, kimi paraya, kimi rahata, kimi kadına, kimi de intikam duygusuna bağlıdır. Her neye olursa olsun bağlantı, zaaf demektir. Esirlik demektir.
   
Gerçek hürriyet, bağlantıların bittiği yerde başlar. Gerçekten kuvvetli insan da gerçekten hür olan insandır.
   
Serseriliği ve dünyadan dervişçe el etek çekmeği, bağlantısızlık sanırız. Aslında bağlantısızlık bunlar değildir. Serserilik, tembelliğe ve rahatlığa, dünyadan el etek çekmekse iç huzuruna bağlılıktır. Serseriler de, dünyadan el etek çekenler de bencil insanlardır. Hattâ, ne kadar faziletli görünürlerse görünsünler, satın alınabilen insanlardır. Çünkü, feda edemiyecekleri, vaz geçemeyecekleri bazı mânevi hazlar vardır. Onlar, bu hazların kendilerine bağışlanması karşılığında satın alınabilir, kendileri de farkına varmadan esir edilebilirler:
     
Fakat, en büyük zevki iç huzurunda bulan bir insan, eğer gözünü bile kırpmaksızın iç huzurunu da feda edebiliyorsa, o, bağlantısız, hür ve kuvvetli bir insan demektir. Gandi, Nice Hind mistikleri gibi itikâfa çekilip, özlediği iç huzuruna kavuşabilirdi. Gandi’nin kuvveti, iç huzuruna bile bağlanmamış olmasındadır. Geçmişteki bütün peygamberlerin kuvveti bundadır.
     
Peygamber, toplumsal fonksiyonu bakımından, bir politikacıdır. Başka politikacılara üstünlüğü, bağlantısız oluşundadır. Bağlantısızlık onun görüş ufkunu genişletmekte, onu bütün ihtiyaçların, zevklerin, bencil kaygıların üstüne çıkarmakta, ona sınırsız bir cesaret vermektedir. Bu yoldan kazandığı kuvvetle o, silâh bile kullanmaksızın orduları yenebilmektedir.
   
Peygamber, bencil olmayan bir mistik, bağlantısı olmayan bir politikacıdır.

Böyle politikacıların bazıları doğuştan bağlantısızdır. Bazıları da bağlantılı birer insan olarak politikaya atılmış bulunsalar bile, ellerine geçen kudreti, nüfuzu ve maddî rahatlığı kanıksadıkça bağlarından kurtulur, bağlantısız birer insan olurlar. Onlar için asıl verimli politika hayatı, bu merhaleye ulaştıktan sonra başlar. Bu merhalede, onların vücudunda artık bir aşil topuğu kalmamıştır. Hedef oldukları her ok, onların yenilmezliğini bir kere daha gösterip, nüfuz ve kudretlerini biraz daha arttırır.
    
Herhangi bir bağlantısı olan politikacıdan korkmalıdır. Çünkü, bağlantısı olan insan hür olamaz. Kendisi hür olamayan insan da başkalarına hürriyeti çok görür.

Bülend ECEVİT
   
İnsanlığa gerçekten faydası dokunabilen politikacılar, bir peygamber kadar bağlantısız olanlardır.

