rini almıştı. Kimi resmî giyinmişti, kiminin sırtında bir iş gömleği vardı. Onlar da zenci - beyaz beraber oturuyorlardı.

Oturum açılınca ilkin avukatlar birer birer söz alıp ellerindeki dâvaların mahiyetini, mahkemede bu dâvalara bakılmasının tahminen kaç dakka, yahut kaç saat, yahut da kaç gün süreceğini söylediler. Dâvalar galiba buna göre sıraya diziliyordu.

İşe boşanma dâvalarından başlandı.

Boşanmak için müracaatta bulunanlar da dinleyiciler arasındaydılar. Adları çağırıldıkça, yanlarındaki bir şahitle beraber yargıcın karşısına gidiyorlardı. Önce boşanmak isteyen kadın yahut erkek, yargıcın önündeki uzun kürsünün yan tarafına çıkıyor, adını, adresini, kaç yıldır evli olduğunu, eşinden kaç yıldır ayrı yaşadığını söylüyordu. Eğer bir kimse eşinden en az 2 yıldır ayrı yaşadığını söyler, bir şahit bunu doğrular, karşı taraf da itiraz etmezse, kanunen boşanmaya hak kazanırmış. Bu durumda jüriye de el kaldırmaktan başka bir iş düşmüyordu. Başlangıçta yargıç kanunu jüriye anlattı, ve:

— Bu kanun sizce iyi olmayabilir ama, ne yapalım, kanun kanundur, dedi.

Böylelikle 20 dakika içinde 4 çiftin boşanma dâvası karara bağlandı. Kararı dinliyen mahkemeden çıkıp gidiyordu.

İlerde daha meraklı dâvalar olursa gene gelmek üzere biz de çıktık. Boşanma kararını almış kadınlardan biri aşağıdaki büfede şahidiyle beraber kokakola içiyordu.

Canı istedikçe tükürük hokkasına tüküren yargıç rahat, yargıçla oturduğu yerden konuşan avukat rahat, ayaklarını yargıcın burnuna uzatarak kaykılan mübaşir rahat, 5 dakikada dâvası görülüp mahkemenin büfesinde şahidiyle beraber kokakola içen dâvacı kadın rahattı. Adaleti ilk defa, adalet timsalindeki geniş gönüllü, huzur verici, iyi bir kadın hâliyle görmüştüm. Ben de rahattım.

Ekimin son günleri olmasına rağmen dışarıda hava güneşli ve ılık, sokaktan geçen insanlar kaygısızdı.
