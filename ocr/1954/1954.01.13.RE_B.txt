GÜNÜN IŞIĞINDA:

D. P. Kanun dışı mıdır?

Evvelki günün Zafer Gazetesi, “Kin ve irtica yuvası Parti — H. Bayur M.P. nin içyüzünü açığa vurdu” başlığı ile, B. Hikmet Bayur’un Millet Partisi dâvasında tanık olarak anlattıklarını yazıyordu.
  
Bu arada Zafer, B. Bayur’un şu sözlerini de sütunlarına geçirmiş:
  
“Kendini ve soyunu sopunu Cumhuriyet devrinin mağduru bilen birçok kimse, Demokrat Parti’den daha çok nispetle Millet Partisi’nde toplamaya başladı ve alabildiğine irticaı körükledi.”

Bu sözlere göre, M.P. ile D.P. arasında “kin ve irtica yuvası” birer parti olarak ancak bir “nispet” farkı var demektir.

Zafer’in bu sözleri yalanlamak yahut yorumlamak lûzumunu bile duymaksızın sütunlarına alması herhalde bunun itirafı sayılır.

“Kendini ve soyunu sopunu Cumhuriyet devrinin mağduru bilen birçok kimse”leri, belki M.P. den bir derece daha az nispetle de olsa, kendinde toplamış ve irticaı körüklemekten bugüne kadar geri durmamış olan D.P., dini politikaya âlet etti diye M. P. nin kapısına kilit vurdurmuş, üstüne de dinin politikaya âlet edilmesini yasak eden bir kanun çıkartmıştır.

Şimdi D.P. rahattır:

Kendi gibi dini propaganda vasıtası yapan bir parti kilit altında; C.H.P. zaten devrimci; başkaları ortaya çıkıp politikayı dine âlet etmeğe kalkışırlarsa onların da savcılık enselerinde! Böylece din meydanı Demokrat Parti’ye kalmıştır.
  
Nitekim D.P., iktidara geçtiğinden beri irticaa yaptığı tavizlerden hiçbirini geri almış değildir. Geri almak şöyle dursun, “lâik” devletimizin lâik radyosundaki din saatleri daha yeni arttırılmıştır. Dini politikaya açıktan açığa âlet eden sözler, D.P. hatiplerinin ağzmda zemzemle yıyanmış olarak sık sık duyulmaktadır.
  
Bunun son bir örneğini, Zafer gazetesinde B. Bayur’un “Kin ve irtica partisi” hakkındaki sözleri yayınladığı gün, Yeni Ulus’ta okuduk. İstanbul’da, D.P. Küçükpazar Ocağının yeni binası açılırken, B. Haşan Dinçer adında bir D.P. li, Başbakan B. Adnan Menderes’in de huzurunda şöyle konuşmuş:

"Cenabı Allah Kur’anı Aziminde göstermiştir ki Atatürk Doğu’dan gelip bu vatanı kurtardı. Ben bunu bizzat kendim okudum. C.H.P.’ nin getirdiği açık saçık evlâtlarını D.P. muhafaza etti. Ben Allahın mübarek gecelerinde, Allahım memlekete iman ver dediğim zaman, nice Müslüman kardeşlerimiz de benim gibi ağlıyorlardı. Hamdü sena, Allaha şükür ki ne istesek yerine geliyor."
   
Dinin politikaya, âlet edilmesini yasak etmek için D.P. nin hazırlatmış olduğu kanun ortada dururken, Savcılık, B. Haşan Dinçer hakkında kovuşturma yapmamıştır. Yapsa idi, hazır fırsat düşmüşken, B. Menderes gibi bir muteber kişinin de tanıklığından faydalanmış olurdu.

Fakat bundan böyle daha pek çok Haşan Dinçer’ler konuşacak, B. Menderes onlardan pek çoğunun sözlerini kendi kulaklariyle işitecek ve Cumhuriyet Savcılıkları daha pek çok Haşan Dinçer’lerin sözlerine kulaklarını tıkıyacaktır.

Daha Küçükpazar Ocağındaki sözler unutulmadan D. P. Çorum İl Kongresinde bu türlü sözlere yenileri de eklenmiştir.
   
Kimbilir, belki de D.P. kendini kanun dışı sayıyordur.
   
Seçimler yaklaşmadadır, kanun geri dursun hele:
   
Dil meydanında D.P. liler cirit oynıyacaklar!

Bülend ECEVİT
