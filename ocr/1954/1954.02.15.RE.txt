GÜNÜN IŞIĞINDA:

Cömert idare
  
Toprak dağıtımı, kredi dağıtımı, resmî ilân dağıtımı... şimdi de ilcelik dağıtımı! Türkiye, Türkiye oldu olalı böyle cömert idare görmemiştir.
  
Hem yalnız içeriye değil bu cömertlik. Nemiz var nemiz yoksa dostlara da açıktır. İmtiyaz istiyene imtiyaz, petrol istiyene petrol... Canımız bile feda dostlara!
  
Çok veren maldan, az veren candan. Malımız yoksa, candan veririz.
  
Petrol toprağın, imtiyaz alanın, can verenin, kimin malını kimden esirgiyeydik?
  
Duyduk duymadık demeyin, seçimlere kadar haraç mezat gidiyor!
  
Fabrika mı istedi halkımız? Fabrikalar feda ona: Otuzunu kırkını birden ihale ederiz!
  
Alırız Halk Partisinin malını millete veririz, Ankara’nın kauçuk fabrikasını Antalya’ya götürür, Abana’nın Hükümet konağını bir köye taşıtır, Ali’nin külâhını Veli’ye geçiririz.
  
Semeresini de görmüyor değiliz hani cömertliğimizin: Bir gelişme çağındayız ki sormayın! İstihsal artar, fiyatlar artar, borç artar, açık artar ilceler artar. İlcelikten boy neyimiz var bizim, bir günde 22 ilcelik dağıtırız.
  
Bir kervan kurduk adı Hizmet Kervanı.. Milletin hizmetinde bu kervan: Devlet kasasından sekiz milyon lirayı döker vatan yollarına.
   
Atamız bu vatanı kurtarmış biz keyfini sürelim diye, devrimleri yapmış biz gelip dağıtalım diye, fabrikaları kurmuş eşe dosta satalım diye.
   
Dileyin bizden ne dilerseniz: Seçim günü bir oya, haraç mezat gidiyor!

Bülent ECEVİT

