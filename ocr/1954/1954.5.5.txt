05.05.1954
GÜNÜN IŞIĞINDA:
Halktan doğacak Altı Ok

Cumhuriyet Halk Partisi, 2 Mayıs 1954 seçimlerinden ders alıp yolunu değiştirirse, belki iktidara gelmesi kolaylaşır. Fakat, yolunu değiştiren bir C.H.P. den millete hayır gelmez.

C.H.P. çoğunluğa uymıyacak, çoğunluk zamanla C. H. P. yi benimsiyecektir. Ülkücü Halk Partililer, bunu sabırla beklemek zorundadırlar.

Türkiye'de okuyup yazma öğrenen, memleket işlerini günlük ve mahallî hesaplara vurmayıp daha geniş bir zaman ve mekân çerçevesinde düşünmeye alışan her insan, Cumhuriyet Halk Partisi için yeni bir ümit, Demokrat Parti İçin yeni bir tehlike olacaktır.

Demokrat Partinin hesabı doğrudur: Millete mal olmuş ve olmamış devrimler vardır, ve millete mal olmamış devrimler çokluktadır.

Millete mal olmamış devrimlerin bayraktarlığını yapan bir siyasi parti seçimlerde yenilirse, bu, o partinin yanlış bir yol tuttuğunu göstermez. Ne yenilmek yanlışın ölçüsüdür, ne de kazanmak doğrunun ölçüsü.. Siyasi inançlar bakımından yanlışın ve doğrunun tek ölçüsü, toplum menfaatleridir. Devrimciliğin toplum menfaatlerine ne kadar uygun olduğu da Atatürk'ün sağlığında görülmüştür.

Türkiye'de zaman, devrimciliği benimsiyen siyasi partilerin lehine işliyecektir. Çünkü zaman, hem de yakın bir zaman, pencereleri batıya açık bir Türkiye'de yetişmiş nesilleri çoğunluğa getirecektir.

C.H.P., yolunu değiştirmeksizin, bu gelmesi mukadder zamanı beklemelidir!

Tek parti devrinde Altı Ok, halkın dışından halka yönelmişti. Çok partili devirde ise, Altı Ok'un çıkış noktası halk olmalıdır!

Bülend  ECEVİT
