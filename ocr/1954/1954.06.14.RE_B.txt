GÜNÜN IŞIĞINDA:

Dünü aratacak yarın
   
Falih Rıfkı Atay’ın dünkü Dünya’da çıkan “Bizim Tarih” başlıklı Pazar konuşmasını, günümüzün hürriyet ve demokrasi kahramanı geçinen insanları ibret almak için okumalıydılar! Bu yazısında Atay, tek parti devrinin en ağır baskılı yıllarını anlatıyordu.
   
O yılların adaylık usullerine boyun eğmediği halde seçilen milletvekillerini, Meclise girmek için teşvik edilen muhaliflerini, ekmeksiz kalmaları istenilmiyen Yüzelliliklerini, en beğenilmedik kararlarına bile saygı gösterilen yargıçlarını anlatıyordu.
   
O yıllarda Parti Meclis grupunda denetlemenin ne kadar ciddî, tenkidlerin bazan ne kadar sert, ve bu tenkidler karşısında müsamahanın ne kadar geniş olduğunu anlatıyordu.

Bugün öyle bir, çok partili demokrasi rejiminde yaşamaktayız ki artık tek partili diktatörlük devrinin hürriyet ve müsamahası, bir masal kadar tatlı gelmiye, gözlerde tütmeye başlamıştır.
   
Şimdi bütün işaretler tek partili yeni bir diktatörlük devrine doğru yuvarlandığımızı gösteriyor. Fakat yaklaştığımız bu devir, eskiye bir dönüş bile değildir.
   
Türkiye’de Cumhuriyetle beraber kurulan rejim, Batılıların “hayırhah diktatörlük” dediği bir rejimdi. O rejimde çoğunluğun isteğine ancak memleket menfaatleriyle çatıştığımız hallerde uyulmazdı.
   
Şimdi yaklaşan diktatörlük rejiminde ise, çoğunluğu avutmak uğrunda belki bütün memleket menfaatlerinin feda edilmesi göze alınacaktır.
   
Çünkü bu, memlekete yapabileceği hizmet, gösterebileceği yol, aşılıyabileceği fikir olmıyan, ülküsüz insanların kuracakları bir diktatörlük olacaktır. Tek kuvveti demagoji, tek dayanağı cehalet olacaktır.
   
Eski tek parti rejimi memleketi kalkındırmak, demokrasiye ulaştırmak için tutulmuş bir kestirme yoldu.
   
Şimdi yaklaşan tek parti rejimi ise, istibdad ve felâketten başka bir şey vaadetmiyor.

Bülend ECEVİT
