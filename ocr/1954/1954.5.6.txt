GÜNÜN IŞIĞINDA:  

Muhalefet başına!

Eğer, C.H.P. bu seçimlerde de iktidara gelemedi diye heyecanı sönen, kendini bir bozgunculuk ruhuna kaptıran partililer olsaydı, C.H.P. den ayrılmaları en uygun hareket olurdu. Fakat, C.H.P. ye gerçekten bağlı olanlar arasında böyleleri bulunamaz. Çünkü, partisi bir seçimde kaybedince paniğe uğrıyanlar, partiye değil, iktidara bağlılar demektir.

Seçimi bu sefer de kazanan Demokrat Partililer, oyunu C.H.P. ye vermiş üç buçuk milyon vatandaşın yüzüne karşı "C.H.P. yi muhalefetten de tasfiye ettik" diye haykırırken, birincisi, muhalefetsiz kalmayı ne kadar istediklerini açığa vurmakta, ikincisi, C.H.P. içinde bir bozguncu ruh yaratabileceklerini ummaktadırlar.

Fakat, ellerindeki o kaadiri mutlak Meclis çoğunluğu Türkiye'de demokrasiyi büsbün sona erdirmedikçe, ne muhalefetsiz kalacaklar, ne de C.H.P. içinde bir bozgunca ruh yaratabileceklerdir.

Onlar, Cumhuriyet Halk Partisini geçmişteki temellerinden sarsarak yıkmaya çalışadursunlar, C.H.P.nin bugünkü temeli gençliktir. Bu gençliğin çoğunluğu, C.H.P. ye muhalefet saflarında katılmıştır, siyasi hayata muhalefette girmiştir, iktidarda bulunmanın ne olduğundan haberi bile yoktur ve muhalefefette bulunmaya alışıktır.

Onun için, C.H.P. lâfla ve tehditle muhalefetten tasfiye edilemez. C.H.P. muhalefettedir ve bu milleti günün birinde ihtiyacını duyacağı idareye C.H.P. kavuşturacaktır.

Bülend ECEVİT
