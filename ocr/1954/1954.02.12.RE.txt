GÜNÜN IŞIĞINDA:

Lord Simon’un muzipliği
  
1947 — 1952 de B.B.C. Yönetim Kurulu Başkanı olan Lord Simon’un B.B.C. üzerine bir kitabı çıktı. Bu kitapta yalnız B.B.C. ye değil, başka bazı memleketlerin radyolarına da bölümler ayrılmış.

Yazar, demokrasilerde radyo servislerinin kamu hizmeti şeklinde ve ticarî olmak üzere ikiye ayrıldığını belirtirken aşağıya not çıkmış, şöyle diyor:
  
“Diktatörlüklerde, radyo, Rusya’da ve daha önce Nazilerde olduğu gibi, demokrasilerdekinden başkadır. Diktatörlüklerde radyo, hükümetin işine gelen (hakikatleri) ve fikirleri yaymak ve halkı, hükümetin görüşlerini ve icraatını kabule ve benimsemeye ikna etmekle görevli bir hükümet organıdır. Bu çeşit radyonun tek maksadı, hükümeti kuvvetlendirmektedir. Diktatörlükle idare edilen memleketlerin radyolarına bu kitapta hiç temas edilmemiştir.”
  
Bu notu okuduktan sonra kitabın fihristine ve endeksine bir daha baktım:
  
Kitapta Türk radyosuna tek kelime ile olsun temas edilmemişti.
  
İstediğimiz kadar, bizde seçimler serbest, basın hür diyelim, radyomuz bu tarife uydukça, Türkiye’nin diktatörlükle idare edilmediğine Lord Simon’u inandıramıyacağız. Lord Simon, radyosu yukarıdaki tarife uyan memleketlerin diktatörlükle idare edildiğini aklına koymuş bir kere.
  
Başımız kızarsa bir tek şey yapabiliriz: Lord Simon da kim oluyor, diyebiliriz!
  
Fakat biz öyle dersek Lord Simon’un da başı kızabilir: Muzipliği daha ileri götürüp kitabının yeni baskısında diktatörlük radyolarına da bir bölüm ayırıverir!

Bülend ECEVİT

