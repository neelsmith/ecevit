GÜNÜN IŞIĞINDA:

Yatsı
  
Dört yıl önce bugünler Türkiye’de eşi görülmedik bir vaatler mevsimiydi. Demokrat Parti diye yeni bir parti çıkmış, biz fanilere cennetin bütün nimetlerini yeryüzünde vadediyordu.
  
Hayat, dedelerimizin anlattığı günlerdeki kadar ucuzlayıcak, kimseler geçim darlığı çekmiyecek, ne kadar antidemokratik kanun varsa, bir çırpıda kalkacak, basına en geniş hürriyet verilecek, devlet radyosunda partiler için tam bir eşitlik kurulacak, işçilere grev hakkı tanınacak, kimseye zulmedilmiyecek, haksızlık edilmiyecek, adam kayırılmıyacaktı.
  
Vaatler mevsimi, çilek mevsimi gibi kısa sürdü. Vaatlerin tadı damaklarda kaldı. Pahalılık, geçim darlığı, arttıkça arttı. Antidemokratik kanunlara yenileri katıldı. Milletin ödediği vergilerle beslenen bir devlet basını kuruldu. Devlet radyosunun hükümet radyosu olduğu ilân edildi. İşçilere grev hakkı tanınmadı, önceden tanınmış hakları bile çok görüldü. Cumhuriyet nesli, bugünlere kadar görmediği zulümlere, haksızlıklara, adam kayırmalara şahit oldu.
  
Böylece bir cehennem âzabı içinde dört yıl geçtikten sonra, o güzel mevsim, vaatler mevsimi, gene geldi. Fakat hayret! Demokrat Partide ses yok!
    
Mevsim geldi de geçiyor bile! Farkında mı değiller? Niçin susarlar? Sigaranın paketi 10 kuruşa inmiyecek mi? Hayat ucuzlamıyacak mı? Antidemokratik kanunlar kalkmıyacak mı? Radyo için, basın için, gönül alma kabilinden birer küçük vaat olsun yok mu? Ya grev hakkı?.. İşçiye grev hakkını tanımıyacaklar mı?
    
Bir şeyler söyleyiverseler ne olurdu sanki, dilin kemiği mi vardı?
  
Yatsı geldi de mum mu söndü, niçin susarlar?
  
Anlaşılan heba olup gidecek bu vaatler mevsimi!

Bülend ECEVİT

