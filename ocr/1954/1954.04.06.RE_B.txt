GÜNÜN IŞIĞINDA:

NATO vatandaşlığı

NATO’nun beşinci yıldönümünde Rusya bir şaka yaptı: NATO’ya girmek için müracaat etti. NATO devletlerini zor durumda bırakmak düşüncesiyle yapılmış bu şaka, aslında, Sovyet Rusya'nın şimdi içinde bulunduğu aczi maskelemektedir. Bütün eksiklerine rağmen NATO, beş yılda, Sovyetlerin açıktan açığa karşısına çıkamıyacakları bir kuvvet olmuştur.
  
Fakat, Rusya’nın, NATO’ya girmek için müracaatta bulunması ciddî bir hareket sayılmasa bile, NATO'yu içinden çökertmek yolunda beslediği arzuyu açığa vurmuş olmaktadır.
  
NATO’yu içinden çökertmenin en kolay yolu, 14 batı devletini Kuzey Atlantik Paktında birleşmiye sevkeden âmili ortadan kalkmış gibi göstermektir. Bu âmil, müşterek tehlikedir. Rusya biraz yumuşak bir yüz takınır takınmaz, NATO üyesi 14 devlet arasındaki bağlar gevşeyivermekte, ve bu 14 devletin kendi aralarındaki küllenmiş anlaşmazlıklar birer kor gibi yeniden ortaya çıkmaktadır. O kadar ki, birgün Sovyet tehlikesi gerçekten kalksa, NATO üyesi devletlerden çoğunun bu sefer de birbirleri için tehlike teşkil eder duruma gelmeleri beklenebilir.
  
14 Batı milletini bir arada tutan, yapıcı bir ülkü değildir. 14 millet şartların zorlamasiyle bir araya gelmişlerdir. NATO, şartlara uyan değil de dünyada yeni şartlar yaratmıya çalışan bir teşekkül durumuna gelmedikçe, onu içinden çökertmesi kolay olacaktır. NATO için, bu, Rusya’dan da büyük bir tehlikedir.
  
Bu tehlikeyi ortadan kaldırmak, 14 NATO milletinin, bir müşterek tehlike karşısında birleştiklerini unutup, müşterek bir gelecek uğrunda birleşme ülküsünü benimsemeleriyle mümkün olacaktır.
  
Bu ülküyü benimseyebilmek için de NATO üyesi devletlerin vatandaşları kendilerini birer NATO vatandaşı sayar duruma gelmelidirler. Ancak bu NATO vatandaşlığı şuuru yerleştikten sonra, NATO'yu Sovyet tehlikesi kalksa bile barışa bekçilik edecek bir müessese sayabiliriz.

Bülend ECEVİT
