GÜNÜN IŞIĞINDA:

Dostluğa çağrı
   
Türkiye, Yunanistan ve Yugoslavya arasındaki münasebetlerin büsbütün sıkılaşmakta olduğu şu günlerde, Yunanlı komşularımıza unutmanın insanîliğini ve geçmişi değil günü yaşamanın, geçmişe değil geleceğe bağlanmanın güzelliğini öğretebilsek!
   
Bugünkü dostluğun geçmişteki düşmanlıktan, yarın için kurulacak kader birliğinin dünkü menfaat ayrılığından daha değerli olduğu düşüncesini Yunanlı komşularımıza da aşılayabilsek!
   
Geçmişe bağlılık, gününden hoşnut olmayanların, geleceğe cesaretle bakamıyanların ve geçmişin gölgesinde bir aşağılık duygusuna kapılanların kendi kendilerini aldatışıdır. Bunun ne kadar çıkmaz bir yol olduğuna Yunanlı komşularımızı inandırabilsek!
   
Yunanlılar bugün, kendilerini küçük gördükçe, dilini bile unuttukları Eski Yunanın büyüklüğüne, kendilerini zayıf hissettikçe, Bizansın aldatıcı ihtişamına sığınmakta ve gururları incindikçe hınçlarını kendilerine karşı iyiniyetten başka bir duygu beslemiyen bir komşularından almıya çalışmaktadırlar. Bunun, komşularından çok kendilerine zararlı olduğunu Yunanlılara anlatabilsek!
   
Biz, Doğu ile Batıyı kavuşturan milletiz. Yunanlılar, Batıyı kuran millet... Ege ve Akdeniz, Doğu ile Batıyı kaynaştıran denizler... Bu iki denizin karşılıklı kıyılarında Türk ve Yunan milletlerinin kuracağı gerçek bir dostluk, belki uygarlıklar arasında ayrılıkların sonu ve belki bir yeni Altın Çağın da başlangıcı olacaktır.
   
Bu vaitlerle dolu dostluğun kurulmasına artık ne askerî ne siyasî, hiç bir maddî engel kalmamıştır.
   
Yalnız, Yunanlı komşularımızı kinden soğutup sevgiye ısındırabilsek!..

Bülend ECEVİT
