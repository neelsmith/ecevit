GÜNÜN IŞIĞINDA:

Devrimlerin sihirli değneği

II
   
Müziğin insan eğitimindeki rolünü Atatürk de Eflâtun kadar anlamıştı. Dünkü yazımızda Sokrates’in ağzından naklettiğimiz sözlerin benzerlerini Atatürk de söylemişti.
   
Devrim Gençliği Dergisinin Kasım 1953 sayısında Gültekin Oransay, Atatürk’ün, biri 1928 de biri de 1934'de yapılmış iki konuşmasından parçalar veriyor.
  
İşte Atatürk’ün 1928 deki sözleri:
  
“Benim Türk hissiyatım üzerinde artık bu musikî, bu basit musikî, Türkün çok münkeşif ruh ve hissini tatmine kâfi gelmez. Şimdi karşıda medenî dünyanın musikîsi de işitildi. Bu ana kadar şark musikisi denilen terennümler karşısında kansız gibi görünen halk, derhal harekete ve faaliyete geçti.”
  
1934 de Meclisi açış söylevinde de Atatürk şöyle demiş:
   
“Bir ulusun yeni değişikliğinde ölçü, musikide değişikliği alabilmesi, kavrayabilmesidir. Bugün acuna dinletmeğe yeltenilen musikî bizim değildir. Yüz ağartacak değerde olmaktan çok uzaktır. Bunu açıkça bilmeliyiz. Ulusal, ince duyguları, düşünceleri anlatan yüksek deyişleri, söyleyişleri toplamak, onları bir gün önce, genel son musikî kurallarına göre işlemek gerektir. Ancak bu güzeyde Türk ulusal musikisi yükselebilir, evrensel musikîde yerini alabilir.”
  
Biliyoruz ki Atatürk, dinliye dinliye büyüdüğü alaturka musikîden hoşlanırdı. Fakat o, milletinin iyiliği uğrunda kendi zevkinden fedakârlık edecek, hattâ kendi zevkini beğenmiyecek kadar olgun ve milletine bağlı insandı.
  
Geriliğin demagogları ne derlerse desinler, Atatürk’ün kendi sofrasında alaturka müzik dinlemesini ne kadar kalkan gibi kulllanmaya kalkarlarsa kalksınlar, herkesin bildiği bir gerçek vardır: Atatürk, devlet radyosundan alaturka müziği kaldırmış olan insandır.
