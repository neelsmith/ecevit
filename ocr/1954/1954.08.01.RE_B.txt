GÜNÜN IŞIĞINDA:

Karanlıklar içinde bir ışık

On Birinci Cumhuriyet Halk Partisi Kurultay’ının en çekişmesiz oturumu, Program Komisyonu raporunun görüşüldüğü oturumdu. Bu oturumda C.H. P.’liler, Altıok prensiplerine ve Altıok'un işaret ettiği yönde çizilmiş Parti programına bağlılıklarını açıkça gösterdiler.
   
İktidar Partisinin en tesirli mücadele usulü, Altıok’u seçmenlere kötü göstermek, geriliğin ve taassubun duvarında bu okları kırmaktı. Bu durumda, hele son genel seçimde uğranılan yenilgiden sonra, C. H. P'nin prensiplerinden tavizler vereceğini düşünenler olmuştu.
   
Kurultay, daha açılış gününde, Genel Başkan İnönü'nün «Biz inkılâpların bekçisiyiz» sözüne yaptığı göz yaşartıcı tezahüratla, böyle düşünenlerin ne kadar yanıldıklarını göstermiştir.
   
İktidar hırsı yüzünden memleketin yarını ile ilgilenmez duruma gelenlerin seçimlerde C. H. P.'ye sırtından sapladıkları Altıok'u, C. H. P.'liler seçimlerden sonra eskisinden daha büyük imanla bağırlarına bastılar.
   
Lâiklik prensipinin yanlış yoruma yer bırakmıyacak bir şekilde açıklanması için birkaç delege tarafından iyiniyetle yapılan teklifler bile Kurultay’da zerre kadar rağbet görmedi. Kurultay, C. H. P.'nin lâikliğe bağlılığında en ufak bir tereddüt uyandırmak istemediğini, programın lâiklik maddesine dokunmamakla bir kere daha belirtmiş oldu.
   
Halil Sezai Erkut’un yaptığı bir konuşma, Kurultay'ın program konusundaki duygularını en güzel bir şekilde belirtiyordu. Bu konuşmasında Sayın Erkut, C. H. P. prensiplerini ve o prensiplere dayanan Parti programını, seçimlerde kazanma kaygısının üstünde tutarak savundu. Yapmamız gereken şeyin, bu prensipleri ve programı, bize seçimleri kazandırmadığı düşüncesiyle değiştirmek değil, tersine, memleketin bu prensiplere ve bu programa olan ihtiyacının günden güne artması karşısında, büsbütün pekiştirmek ve halka daha geniş ölçüde anlatmıya çalışmak olduğunu hatırlattı.

1950'denberi memleket hangi sahalarda geri gittiyse, C.H.P. programı, son aldığı şekille, o sahalarda eskisinden de ileri gitmiştir.
   
1950’denberi Anayasa’nın defalarca çiğnenmesine, yargıç teminatının, iş güvenliğinin kaldırılmasına karşılık, On Birinci Kurultay’da C.H.P. programı, Anayasa’nın korunmasını, yargıç teminatının ve iş güvenliğinin sağlamlaştırılmasını sağlıyacak yeni tedbirler getirmiş; iktidarın memurlara, bütün adalet ve hak arama yollarını kapadığı bir sırada, memurlara sendika kurma hakkını tanımış; işçiye kanunî haklarının bile çok görüldüğü bir sırada, işçiyi devlet teşebbüslerinin en yüksek merciinde söz ve oy sahibi kılmış ve bütün hürriyetlerin kısıldığı şu günlerde, hürriyetlerin sınırını inadına geniş tutmuştur. İkinci meclis ve nisbî seçim de C.H.P. programına bu Kurultay’da girmiştir.
   
Memleket günden güne artan bir karanlık içine gömüledursun, On Birinci Kurultay’ında Cumhuriyet Halk Partisi, tuttuğu ümit ışığını biraz daha kuvvetlendirmiştir.
   
C.H.P. üyelerine düşen, bütün memlekette gözlerin bu ışığa açılması için uğraşmaktır.

Bülend ECEVİT
