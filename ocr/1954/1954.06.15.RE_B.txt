GÜNÜN IŞIĞINDA :

Bizdeki konser
    
Bir iktidar partisinin, muhalefete oy veren illerde ve ilcelerde halkı tehdit etmesi, verdikleri oya göre illeri ilce, ilceleri il yapması ifrata gitmek değildir ama, bunlardan dert yanan muhalefet yazarları birer müfrit politikacıdırlar.
    
Muhalefetin bütün denetleme yollarını tıkamak demokrasidir de, denetleme yollarının tıkandığından şikâyet etmek hürriyet ve demokrasi düşmanlığıdır.
    
Bir partinin, muhalefetteyken “anti-demokratik” diye damgaladığı kanunları, iktidara geldikten sonra, kaldıracak yerde büsbütün ağırlaştırıp çoğaltması hırsdan ileri gelmez ama, bir muhalefet partisi mensupları, bu kanunların henüz ortada durduğuna işaret edince, bir avuç muhteris politikacı olurlar.
   
Kanunların tanıdığı haklardan faydalanarak bir muhalefet partisi listesinden adaylığını koyan memurların cezalandırılmaları sertlik değildir de, bunun haksızlık olduğunu ileri sürenler sert muhalefet yapanlardır.
    
Bir iktidar partisinin kendi çıkardığı kanunları kendisine uygulamaması partizanlık değildir ama, bunun haksızlık olduğunu yazmak partizanlıktır.
    
Bir iktidar partisinin devlet parasını ve vasıtalarını kendi propagandasında kullanması uygunsuz olmaz ama bir muhalefet partisi mensuplarının buna itiraz etmeleri haddini bilmezlik olur.
    
Bir iktidar partisi liderinin adalete ve yargıçlara dil uzatması hukuk düzenine zarar getirmez de, zarar getirebileceğini iddia eden muhalefet mensupları halkı kıyama teşvik etmiş olurlar.
    
Baskı ithamları karşısında bir iktidar partisi mensuplarının “eskiden onlar da yapıyorlardı” demeleri, demokratik tekâmül yolunda meşrû bir mazerettir de, eski iktidar partisi mensuplarının böyle ithamlarda bulunup demokratik tekâmül istemeleri maziyi inkâr etmektir.
    
Bir iktidar partisi liderini göklere çıkarıp, etrafına yerleştirmiş olduğu paratonerlere yıldırımlar indirmek efendice muhalefettir de, tenkidlere bizzat iktidar liderini hedef tutmak doğrudan doğruya şahsiyat yapmaktır.
    
Ve nihayet karaya ak demek yapıcı tenkiddir de, karaya kara demek, yıkıcı tenkid, iftira, tezvir ve hakikatleri inkârdır. Böyle tenkid yapanların haklarında bir şeyler düşünülmek lâzımdır!

Bülend ECEVİT
