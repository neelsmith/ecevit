GÜNÜN IŞIĞINDA:

Hoşnutsuz Demokratlar
  
İki gün önce Yeni Ulus’ta çıkan «Genç Demokratlar hoşnutsuz» başlıklı bir haber üzerine, dünkü Zafer Gazetesi, Genç Demokratlar Ankara Menkez Teşkilâtının bir beyannamesini yayınladı.
  
Beyanname, Genç Demokratlar Teşkilâtındaki birlik ve tesanüdü belirtiyor. Yeni Ulus, böyle bir birlik ve tesanüt olmadığını yazmış değildir. Başka bazı gazeteler bu yolda bir iddia ortaya atmıştı da Genç Demokratlar o gazetelere mi cevap veriyor, bilmiyoruz hoşnutsuzluğu belirtmiştir.
  
Bildiğimiz bir şey varsa, evvelki gün ve dün Genç Demokratlarla ilgili olarak yayınladığımız haberlerin beyannamede iddia edildiği gibi «gazetecilik mesleğinin kudsiyetini hiçe sayan... hilâfı hakikat tezvir ve iftira» örnekleri olmadığıdır.
  
Bu haberlerin «tezvir ve iftira» örnekleri olmadığını, gazetemiz, yayınladığı haberlerin kaynaklarını açıklamakla gösterebilecek durumdadır. Fakat Yeni Ulus, «gazetecilik mesleğinin kudsiyetini» bilen bir gazete olduğu için, bunu aslâ yapmıyacaktır. Yeni Ulus, Genç Demokratların hoşnutsuzluğu hakkındaki haberler güvenilir kaynaklardan kendisine ulaştıkça, haberleri yayınlamakla yetinecektir.
  
D.P. liderlerinin Genç Demokratları nasıl dayanılmaz bir baskı altında tuttuklarını bize anlatanlar, dayanma güçleri tükenince, son umudu, dertlerinin halk oyuna duyurulmasında görmüş idealist gençlerdir.
  
Yeni Ulus, kendisine böyle bir duygu içinde ulaştırılan haberleri yayınlamakla, Genç Demokratlara ve memlekete ancak hizmet etmiş olacağına inanmaktadır. Umarız ki gazetemizin yayınladığı bu haberler, Demokrat Parti liderlerini, hiç değilse kendi partileri içinde biraz uyarsın! Çünkü, memleket yönetiminde demokrasi kurallarına uygun davranabilmek için, bu liderlerin, demokrasiyi önce kendi partilerine uygulamaları gerekir.

Genç Demokratlar Merkez Komitesinin kaldırılmış olması, Genç Demokratların parti içindeki hürriyetini kısmak ve yetkilerini hiçe indirmek için yapılan baskıya elle tutulur bir örnektir.
    
Yeni Ulus’un adaylıktan «feragat» ettirilen Genç Demokratlar hakkında yazdıkları da yalanlanıyor. Gazetemize bu konuda gelen haberler yanlış anlatılmış, yahut yanlış anlaşılmış olabilir. Ama bu, «feragat» leri istenenler arasında gençliği, Genç Demokratlara hâkim olan zihniyeti temsil eden genç adayların da bulunduğu gerçeğini değiştirmez.
    
Üstelik, 28 yaşından yukarı kimselerin Genç Demokratlar teşkilâtına üye olamıyacağını bildirmekle, Ankara Merkez Teşkilâtı, Genç Demokratların nasıl elleri kolları bağlı tutulduğuna bir delil daha vermiş olmaktadır. Çünkü, Büyük Millet Meclisine aralarından temsilci gönderme imkânı ellerinde olmadıkça, Genç Demokratlar, partileri içinde nazarî bir kuvvet olarak kalacaklar demektir.
    
Devrimlere ve demokrasiye bağlılığından şüphe etmediğimiz Genç Demokratların, partileri içinde tesirli bir kuvvet durumuna gelmeleri, C.H.P. lileri ancak sevindirse gerektir. Çünkü Genç Demokratların günün birinde hep birden umutsuzluğa kapılıp partilerden ayrılmaları, belki kendi dertlerine bir çare olur ama, memleket dertlerine çare olmaz. Devrimlere ve demokrasiye inanmış gençlerin C.H.P. ye olduğu kadar D.P. ye de girmeleri, ve C.H.P. içinde olduğu kadar D.P. içinde de kuvvet kazanmaları, özlediğimiz günleri bu memlekete biran önce getirmenin belki de tek yoludur.
    
Özlediğimiz günler, seçimlerde yenileme ihtimalinin hiç bir partiyi kara kara düşündürmiyeceği günlerdir. Ancak o günler geldiği zaman Türkiye’de siyasal güvenlik ve huzur olduğu söylenebilecek, ve ancak o zaman, Türkiye’de demokrasi var, denebilecektir.
    
Genç Demokratlardan bize ulaşan hoşnutsuzluk haberleri, D.P. nin Türkiye’ye henüz böyle günler vadedebilmekten uzak bir parti olduğunu gösterdiği için umut kırıcıdır. Yürekten dileğimiz, Demokrat Parti içinde devrimlerin ve demokrasinin tek garantisi olarak, Genç Demokratların kuvvetlenmesi, hoşnutsuzluk sebeplerinin ortadan kalkmasıdır!

Bülend ECEVİT
