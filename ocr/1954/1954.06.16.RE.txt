GÜNÜN IŞIĞINDA:

Gizli düşüncelere ceza

Bir seçim günü sandığa gizlice atılan bir oy insanın kafasında gizlediği düşünceler kadar şahsîdir.
  
Bu oyları parayla satın almaya, tehditle çelmeye çalışmaksa, insanın kafasında gizlediği düşüncelere müdahale etmek kadar büyük bir zulümdür
  
Ya serbest ve gizli oy kullandırılmaz, ya da, kullandırılıyorsa, ona saygı gösterilir. Gizli oya saygı gösterilmiyen, gizli oy önünde boyun eğilmiyen bir demokrasi, diktatörlükten çok daha kötüdür. Çünkü demokrasinin böylesinde, vatandaşların gizli düşünceleri tuzağa düşürülmekte, oy serbestliği sırtından hançerlenmektedir.

İşte son seçimlerden sonra Kırşehir halkına yapılan bu değil midir? Bu şehir halkı, kafasında taşıdığı gizli bir düşünce için cezaya çarpılacaktır. Çoğunluğunun muhalefete oy verdiği anlaşılan memurlara yapılan da bu değil midir? Bu memurlar, kafalarında gizledikleri düşünceler için, bu düşüncelerini işlerine karıştırmadıkları halde, tasfiye edileceklerdir.
  
Hani bazı işyerlerinde şikâyet kutuları vardır. Orada çalışanlar, şikâyetlerini imzasız olarak yazıp bu kutulara atmaya teşvik edilirler. Önce bu teşviki yapıp sonra pusu kurarak kâğıtları kimlerin attığını öğrenmek ve atanları cezalandırmak ne kadar dürüstçe bir hareket olursa, oyunu muhalefete verdiği anlaşılan topluluk ve zümrelere cezalar düzenlenmesi de ancak o kadar dürüstçe bir hareket sayılabilir.
    
Vicdanımızla başbaşa kaldığımızı sanarak bir hücrede dolduracağımız oy puslası, kafamızdaki bir gizli düşünceyi ele verecek, ele verip bizi tuzağa düşürecek olduktan sonra, varsın mektuplarımız da açılsın, dostlarımızla konuşmalarımız da dinlensin, oda duvarlarımıza ses alma cihazları da yerleştirilsin! Arada hiçbir fark yoktur.

Bülend ECEVİT

