GÜNÜN IŞIĞINDA:

Kitap: Oy getirmeyen bir madde...
    
Birkaç hafta önce Halkçı'da Ingilizce bir mektubun klişesi çıkmıştı. Bu mektupta, transfer yapılamadığı için Amerikalı kitapçıların artık Türkiye’ye kitap yollıyamıyacakları yazılıydı.
    
Halkçı’nın geçenlerde verdiği bir haberde de yabancı memleketlerden kitap ve derği ithalinin büsbütün güçleştiği, ilgili makamların bu maddeleri lüks saydıkları ve kitapçılara bundan böyle ithalât için boş yere ısrar etmemelerini söyledikleri bildiriliyordu.
    
İlâca döviz kesilince bazı ilâçlar Türkiye'de yapılıyor diye avunabiliriz. Yedek parçaya, makina ve motora, yapı malzemesine döviz kesilince belki günün birinde yabancı sermaye gelir, böyle şeyler Türkiye’de de yapılır diye hayal kurabiliriz.
    
Ama kitaba ve dergiye döviz kesilince, hiç bir hayalle avunamayız. Avrupalının, Amerikalının ilâcını, motorunu, makinasını, dişimizi sıksak, parasını bulsak belki biz de yaparız ... kitabını yazamayız. Ya... sermaye bile gelse, Türk ... yerli malı Bertrand Russel, C. Jung, André Mairaux kafaları imal edip de o kafalarla fikir ve kitap istihsaline girişemez.
    
Zaten böyle adamlar bizde yetişse de yetmez. Hiç bir milletin düşünür ve yazarları o millete yetmez. Bugün Amerika’ya kitap ithali dursa Amerika’nın, İngiltere’ye kitap ithali dursa İngiltere’nin Fransa’ya kitap ithali dursa Fransa’nın düşünce hayatı sönüverir.
    
Kültür bir alışveriştir: Fikir alışverişi, sanat alışverişi, kitap alışverişidir. Biz bu alışverişe belki bütün Batı memleketlerinden daha çok muhtacız. Çünkü, her ne kadar Başbakanımız Eskişehir’de, Türk Milletinin kültürel seviyesinin yüksek olduğunu müjdelediyse de böyle bir müjdenin gerçekle en küçük bir ilgisi yoktur.
    
Kitap ithalini durdurduktan, Suudî Arabistan’dan başka bütün memleketlere seyahat imkânını kaldırdıktan, bilgi edinmek için yabancı, memleketlere gitme imkânlarını kıstıktan sonra, neden okullarımızda hâlâ yabancı dil öğretiriz? Gençlerimiz edindikleri dil bilgisini kitapsız ve dergisiz nasıl besliyeceklerdir?
    
Herşey lüks olabilir, ama kitap lüks olamaz! Herşeyin ithali durdurulabilir, ama kitap ve dergi ithali durdurulamaz! Demokrat Parti İktidarının «etten vs kemikten» bazı liderleri, şüphesiz böyle bir söze güleceklerdir. Ama Demokrat Partide bu söze gülmiyecek hatırı sayılır birkaç kişinin de bulunduğunu sanıyoruz. Derdimizi baştakilere biz anlatamayız, onlar anlatsalar bari!
    
Bülend ECEVİT

