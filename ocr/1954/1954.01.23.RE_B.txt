GÜNÜN IŞIĞINDA: 

Hizmet Kervanının Develeri
      
Orduevi’nin yanındaki parkta aylardır cicili bicili bir yapının hazırlığı görülüyordu. Kış ortasında, bir acele, bu panayır gibi yapıya da neden başlandı diye düşünür dururdum.
    
Geçen gün Sayın Ataç’la birlikte parkın önünden geçiyorduk:
    
— Bu yapı nedir, biliyor musunuz? diye sordum.
   
— Bilmiyorum, bir bilene de rastlamadım, dedi.
    
Akşam gazeteye gittiğimde arkadaşlara da sordum. Meğer herkes merak eder, kimse de ne olduğunu bilmezmiş.
    
Elbet bunun bir bileni vardı! Gazetecilik, kim biliyorsa onu bulup öğrenmeği gerektirirdi. Ama nedense yapmadık. Çok geçmez çıkar kokusu, dedik.
    
İşte nihayet dünkü Zafer bu bilmeceyi de çözdü:
    
O yapı, «Hizmet Kervanı» olacakmış! Ona benzer bir başka yapı da Ankara’nın bir başka yerine kurulacak, sonra bu portatif yapılı kervan bütün yurdu dolaşacakmış.
    
«Demokrat Parti Hükümeti, bu kervanı kurmaya, «iktidarı devraldığı tarihten bu yana gördüğü hizmetleri geniş bir vatandaş kitlesine ehemmiyetiyle mütenasip bir şekilde gösterebilmek için» karar vermiş.
    
Kervan, beş salon, bir fotoğraf galerisi, bir sinema salonundan ibaret olacak, ve Bayındırlıktan başlayıp, sırasiyle bütün Bakanlıkların sergileri açılacakmış.
    
Yurdu bir baştan bir başa dolaşacak olan bu «Hizmet Kervanı», Demokrat Parti Hükümetinin hizmetinde bulunduğu millete, bilemeyiz kaç milyon liraya mal olacaktır!
    
Seçimlere birkaç ay kala, Bakanlıkların çalışmalarını «geniş bir vatandaş kitlesine» anlatmak bahanesiyle yapılacak bu parti propagandası için Demokrat Parti kasasından on para ayrılmış olmasa gerektir.
    
Devesiz kervan olur mu?.. Demokrat Partinin bu «Hizmet Kervanı» ndaki develer de, milletten vergi diye kesilen paralar olacaktır.

Bülent ECEVİT
