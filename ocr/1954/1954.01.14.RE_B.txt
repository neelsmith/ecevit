GÜNÜN IŞIĞINDA

Demokraside vatandaşlık  vazifeleri 
 
Profesör politikaya karışmamalıdır!
 
Gençlik, hele Üniversite gençliği, politikaya karışmamalıdır!
 
Memur politikaya karışmamalıdır!
 
İşçi politikaya karışmamalıdır!
 
Gazeteler yalnız güzel şeylerden bahsetmelidir!
 
Karikatürcüler şaka yapmamalıdır!
 
Fıkracılar biraz ciddî olmalıdır!
 
Meclis’te gensoru açtırılmamalıdır!
 
Meclis’te sözlü soru sorulmamalıdır!
 
Ara seçimleri istenmemelidir! Muhtar seçimleri istenmemelidir!
   
Hele bazı konular vardır ki çok önemlidir, kimse dokunamaz onlara! Meselâ memleketin harbe girmesi, meselâ devletin iflâs etmesi, meselâ fiyatların yükselmesi, meselâ paranın düşmesi, meselâ bir yabancı devletin bize hakaret etmesi, meselâ dış siyaset, meselâ iç siyaset, memleketteki asayiş, dışardaki itibar, Anayasa, kanunlar, seçim sistemleri... Bize ne bunlardan?

Vatandaşlar akıllarının ermediği işlere karışmamalıdır!
 
İşimize gücümüze bakmalıyız biz! Gönlümüzü geniş tutmalıyız!
 
Derin düşünmeğe gelmez, yüreğimiz kararıverir; az düşünmeliyiz!
 
Yüreğimiz karardıkça radyoyu açıp, günlük güneşlik söylevleri dinlemeliyiz!
 
Bize hakaret mi ettiler, canları sağ olsun! Hakkımız mı yendi, helâl olsun!
 
Başımıza gelenlere şükretmeli, büyüklerimize sevgi ve sayda kusur etmemeliyiz!
 
Kendilerini rahatsız etmek asla caiz değildir! Memleket idare ediyorlar, kolay mı?

Bülent ECEVİT
