GÜNÜN IŞIĞINDA:

Kültüre sadaka
   
İnönü Armağanı meselesi bazı çevrelerde günün konusu oldu. Vaktiyle, bilim, sanat ve edebiyat alanlarında başarı gösterenleri mükâfatlandırmak maksadiyle çıkarılmış olan bu kanunun kaldırılması unutulduğu için, bütçenin o faslına ister istemez bir lira ödenek konulmuş.
   
D. P. İktidarının bu ilgisizliğine sevinmek gerekir. Kültür hayatımızın gölgelendirilmemesi, bu iktidardan istiyebileceğimiz en büyük ihsandır. Öylelikle hiç değilse memleketimizin kültür hayatı partizanlık, demagoji ve irticadan kurtulmuş olmaktadır. Sanat ve edebiyata, bunları küçümseyen insanların gösterecekleri yapmacık ilgiden daha zararlı bir şey düşünülemezdi.
   
Sanata bütün ilgisi, Opera binasında balo tertiplemek, operaların ilk gecelerine kıyafet mecburiyeti koydurmak, radyoda alaturkayı artırmak ve alafranga musikî âletlerile alaturka musiki çaldırmak, Gençlik Gününde kavuklu mehter takımlarına geçit resmi yaptırmak, bir sanat galerisi açıp orada bir belediyenin başarılarını sergilemek şeklinde tecellî eden bir iktidar, sanattan da, edebiyattan da, bilimden de uzak dursun!
   
Ne kadar iyi etmişler de memleketin en yaygın kültür ocaklarından biri olan Halkevlerini kapatmışlar! Resim sergilerini şereflendirmedikleri, konserlere adım atmadıkları ne mutlu!
   
Kültür hayatımızın memlekete hâkim olan bugünkü havadan tecrid edilmesi ancak şükranla karşılanabilir.
   
Bestecilerimiz bestelerini, ressamlarımız resimlerini yapa durmakta, edebiyatçılarımız eserlerini vermektedirler. Ünleri yavaş yavaş sınırlarımızın dışına bile yayılmaktadır. Bugün halktan gördükleri ilgi, devletten bekliyebilecekleri ilginin çok üstünde ve ondan çok daha değerlidir.
   
Ne yapıp edip, devletin kendilerine lâyık gördüğü bir lira sadakaya da muhtaç olmadan geçinip gitmektedirler.

Bülend ECEVİT

