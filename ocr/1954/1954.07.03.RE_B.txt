GÜNÜN IŞIĞINDA:

Siyasî ahlâk kanunları
   
Demokrasimizin başlıca eksiklerinden biri siyasi ahlâktı. Demokrat Parti o eksiği de giderme işini üzerine almıştır.
   
Memleketimizde millî selâmet kanunlarıyla dikilmiye başlıyan demokrasi anıtlarına şimdi de siyasi ahlâk kanunları ekleniyor.
   
Siyasi ahlâkın girdisini çıktısını en iyi bilenlerden birçoğu Demokrat Partide toplanmış olduğu için kendilerinin bu kanunlarla memlekete verecekleri ahlâk derslerinden istifade edeceğimize şüphe yoktur.
   
Hazırlanan kanunlardan birile, siyasi inanç ve bağlılıkları elbise değiştirir gibi değiştirmek bir ahlâksızlık olarak damgalanıyor. Böylelikle artık, bir partinin kararlarını imzalayıp, liderinin ellerini öpüp, sözlerini alkışlayıp, sonra, yüz bulamadığı yahut menfaatini başka tarafta gördüğü, yahut ta hususî işleri öyle gerektirdiği için, partisini değiştirivermek, alkışladığı sözleri, imzaladığı kararları kötülemek, ve bu kararların suçunu başkalarına yüklemek, eskisi kadar hoş karşılanmıyacak, ahlâkî sayılmıyacak demektir. Anlaşılan artık, ben muhalefette kalıp da yamalı papuç giyemem diyen soluğu iktidar partisinde alamıyacaktır.
   
Bu gerçekten ihtiyaç duyduğumuz ahlâki tedbirleri iktidarı destekliyen bazı yazarlar da alkışlıyor. Bin satmıyan gazetelerde birkaç ayda matbaa kuran, yarısı resmî ilânla dolu gazetelerini sokakta sattırmak ihtiyacını bile duymıyan, kaleminde bir partinin mürekkebi kurumadan bir başka partinin mürekkebiyle yazmayı vicdanına kabul ettirmekte zorluk çekmiyenler, memleketimizde siyasi ahlâk kanunla sağlamlaştırılıyor diye sevinç içindeler.
   
Hele, demeçlerinde çocukların duymasına cevaz verilemiyecek tabirler kullanmayı âdet edinmiş siyasi şahsiyetlerin bundan böyle devlet radyosunda uygunsuz konuşmalar yapılamıyacağına dair verdikleri teminat gerçekten yürek ferahlatıcıdır.
   
Bereket versin bu siyasi ahlâk kanunları da, son zamanlarda çıkarılan bazı kanunlar gibi makabline şamil değil. Yoksa, iktidar partisinin safları bir hayli zayıflıyabilirdl.

Bülend ECEVİT
