GÜNÜN IŞIĞINDA:

Kahramanlar
   
Demokrat Parti bir kahramanlar partisidir. Kahramanlıkları, savaşçılıkları, saldırganlıkları tarihe geçecektir.
   
Balıkesir’i Demokrat Partinin bir kalesi ilân etmişlerdi. Bu kaleyi, İnönü savaşlarının kumandanına karşı nasıl korudukları, kale valisini haberci gönderip kendisini şehrin kapısından geri çevirdikleri, kaleyi silâhlar, sopalar ve arılarla savunmaya nasıl hazırlandıkları unutulmıyacaktır.
   
Birkaç gün önce Muhalefetin İstanbul’daki açıkhava toplantısında, İnönü’nün sesini duyurmamak için yangın arabalarını nasıl seferber ettikleri, tulumbacı edebiyatına geçecektir.
   
Nihayet geçen gün Mersin’de, İnönü’yü dinlemek için toplanan C.H.P. lileri nasıl bıçakladıklarını, yaraladıklarını, İnönü’nün ve başka C.H.P. lilerin otomobillerini nasıl parçalayıp Türk Bayraklarını nasıl yırttıklarını, ve bütün bunlar olup biterken polisi nasıl sindirdiklerini, ilerde tedhişçiler ve sabotajcılar ders almak için okuyacaklardır.
   
Demokrat Partiden olmıyan vatandaşları nasıl kahramanca dövdükleri, yaraladıkları, öldürdükleri, muhalefet toplantılarına gidenlerin nasıl yolunu kestikleri, eşkiyalık menkıbeleri arasına geçecektir.
   
Muhaliflerine karşı küfürleri, siyasî toplantılardaki müstehcen hareketleri, hiç şüphesiz, külhanbeyi edebiyatında yer alacaktır.
   
Sudan’da geçen yıl ilk seçimler olurken, bazı kabileler sandık başına mızraklariyle gelmişler, bunun yasak olduğu kendilerine anlatılınca da, «Biz siyasî mücadeleyi böyle olur sanıyorduk», demiş, ve mızraklarını bırakmışlardı.
   
Demokrat Partililer ne kadar kahraman ve cengâver olduklarını isbat ettiler artık. Sandık başında mızraklarını bırakan Sudan kabilelerinin gösterdiği anlayışı ve medeniliği hiç değilse bundan sonra gösterseler, yakında onların da Sudanlılar kadar olsun demokrasiyi hazmedeceklerini umabilirdik.

Bülend ECEVİT

