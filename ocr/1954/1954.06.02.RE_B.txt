GÜNÜN IŞIĞINDA:

Acı şeker
    
Şu memlekette bir acı kahvenin 40 yıllık hatırı olduğunu bilirdik ama, bütün tatlılığına rağmen senin on yıllık hıncın olduğunu bilmezdik.
    
Harb yıllarında seni, sınırlarımızda nöbet bekliyenlere yolladığımız için aramızda görünmez olmuştun. Değerin artmış, beş liraya çıkmış, şeker bayramında senin yerini incir, üzüm almıştı.
   
Sen, bütün milletle beraber seferber edildiğin o günlerin acısını meğer içinde saklamışsın. Aradan 10 yıl geçtikten sonra, bir seçim vakti karşımıza dikildin, siz beni 10 yıl önce 5 liraya sattırmıştınız, ben de şimdi size oy verdirmiyecegim dedin. Hem de gittin bunu, en ucuz olduğun zaman bile en az uğradığın yerlerde söyledin.
    
Beş liraya çıktığın günü hatırllıyorum. Bir pansiyonda oturan dar gelirli bir lise öğrencisiydim. Çaydan seni o gün kesmiştim. Fakat şimdi, kendini naza çektiğin o günleri unuttum bile. Çayımla yıldızın barışmamış da olsa, başka ne türlü gelirsen gel, makbûlümsün.
    
Ama sen unutmuyorsun. Sen, gerçekten tatlı isen, acı günleri unutmasını da öğrenmelisin! Vatan hizmetine girmenin, sınır boylarına giden erkeklerle beraber seferber edilmenin mânasını da öğrenmelisin!
    
Hâlbuki, bunları öğrenmek şöyle dursun, demokrasi diye bir işe kalkışmıştık, şimdi onun bile tadını bozuyorsun.
    
Bir de tatlı olacaksın!...

Bülend ECEVİT

