GÜNÜN IŞIĞINDA

İÇİMİZDEKİ  D. P. 

Bülend ECEVİT

D.P. artık bir parti değil... bir siyasi topluluk değil... bir düşünce, bir ülkü değil.
  
Kapıların üstünde tabelâsı var, sokaklarda davul zurnası, tabancası copu var, evlerde gazetesi radyosu var ama, dışımızdaki, karşımızdaki haliyle D.P. artık bir kuvvet değil.
   
D.P. den kuvvet olarak arta ne kaldıysa içimizde olandır. Kimimizin içinde daha çok. kimimizin içinde daha az, kimimizde daha güçlü, kimimizde daha cılız... D.P.'den hemen hepimizin içinde bir parça vardır.
  
Yenilmesi güç, ama yenilmesi gerekli olan, dışımızdaki değil, içimizdeki D.P.'dir.

D.P. kendi içimizde bize.
  
— Nüfuzluya kul köle ol!, diyendir.

D.P. kendi içimizde bize,
  
— Hürriyetten önce rahatlık!, diyendir.

D.P. kendi içimizde bize,

— Doğruluktan önce menfaat!,
  
— Onurdan Önce para!, diyendir.
  
D.P. kendi içimizde kendimizi aldatan, tatsız gerçeklere gözümüzü örten, ezilenlerin iniltisine kulağımızı tıkayandır.
  
D.P. kendi içimizde herbirimize,
  
— Sana mı kaldı bu dünyayı düzeltmek?, diye diye, dünyayı her kötülüğe boş bırakmak isteyendir.

D.P. icimizdeki en zayıf noktayı bulup, o en zayıf noktadan kişiliğimizi çözmeğe, kişiliğimizi çözüp bizi başkasına kul köle etmeğe uğraşan, bunu başardıktan sonra da cebimize biraz harçlık koyup elimize bir kalem tutuşturan, o kalemle, inanmadığımız sözlerin, kişiliğimizi kötüleyen, insanlığımızı yalanlayan demeçlerin altına imzamızı attırandır.
  
— Kahrolası hanedeki evlâdüıyal... diye diye insanlığımızı kahredip, bizi «evlâdü ıyal»in yüzüne bakamaz hale düşürmek isteyendir.
  
D.P. ile savaşımız, insanlığın ezelî iç savaşının siyaset alanına aksetmişidir.
  
D.P. ile savaşımız, hürriyet savaşı olduğu kadar da bir ahlâk savaşı, onur savaşı, doğruluk savaşıdır.
  
D.P. yi her birimiz, hiç değilse millet olarak çoğunluğumuz, kendi içlerimizde yenebildiğimiz, dize getirebildiğimiz gün, tabancasıyla copuyla, davulu zurnasıyla, bağırıp çağıran radyosu, tehdidi, baskısı, rüşveti ve daha her türlü çalımıyla, dışımızdaki D.P.'nin, geride kalmış bir uykudaki kâbus gibi silinip gittiği görülecektir.
  
DP. ile son meydan savaşı her birimizin kendi içinde verilecektir. Yenersek zafer insanlığımızın olacak, yenilirsek insanlığımız D.P'.nin ayakları altına serilecektir.
