Tehlikeli dönemeç
  
Fakat, 1950 — 60 arasında D.P. iktidarına karşı açılan savaşa türlü etkenlerle katılanların, demokrasi kadar veya demokrasiden daha çok önem verdikleri başka ülküler ve değerler acaba demokrasi ile gerçekten bağdaşamaz mı?.. Bağdaşamaz sanısına kapılırken, acaba 10 yıllık yorgunluğun verdiği, işin kolayını arama hevesine, içlerde birikmiş özlemlerin doğurduğu bir sabırsızlığa düşülmüş olmuyor mu?
  
Baştaki, son derecede iyiniyetli askerî idare, aydınlar arasında gitgide hız ve güç kazanır gibi görünen bu şüphe ve tereddüt akımlarıyla, geriye dönülmesi güç bir yöne sevkedilmeden önce, her aydın, şüphelerini, tereddütlerini iyice tahlil etmeli, demokrasi kadar veya demokrasiden daha çok bağlı bulunduğu ülkü ve değerlere gerçek bir demokrasiden gelebilecek tehlikeleri, engelleri iyice tartmalı, bu tehlike ve engelleri gözünde büyültüp büyültmediğini anlamağa çalışmalıdır.
 
Türkiyede demokrasi savaşına ön saflarda katılmış aydınlar, şimdi, belki de bütün dünyada demokrasinin ve demokratik ülkeler cephesinin kaderini etkileyecek bir karar ânında, bir dönemeçtedirler. Verecekleri kararın, yapacakları seçmenin ağır sorumluluğunu bilmelidirler!
