GüNAYDIN

BÜLENT ECEViT

Yedeksubay Öğretmenler: III

DÜŞÜNCELER

Bundan önceki iki yazıda, yedeksubayların köy öğretmenliğinden bir buçuk ay içinde alınmağa başlayan mutlu sonuçları, bir de örnek vererek anlatmağa çalıştım. Birkaç Gaziantep köyündeki gözlemlere dayanan bu kısa yazı serisini bitirirken, daha iyi sonuçlar alabilmek için neler yapılması gerektiğine dair, gerek konuştuğum yedeksubay öğretmenlerle eğitimcilerin düşüncelerini gerek kendi kanılarımı özet olarak belirtiyorum:  

1. Şimdilik bu sistem yalnız bir yedeksubaylık dönemi için uygulanmaktadır. Fakat daha yıllarca köy okullarının öğretmen ihtiyacı normal yollardan karşılanamıyacağına göre, bundan sonra da, tahsilli gençlerden bir kısmına olsun, askerlik ödevleri köy öğretmeni olarak yaptırılmalıdır!

Zaten yedeksubay adaylarının sayısı ordu ihtiyacını yıldan yıla daha çok aşıyor. Bu yüzden lise mezunlarının yedeksubay hakkı kaldırılmıştır. Bundan böyle lise mezunlarına, şimdiki yedeksubay döneminde olduğu gibi, yaz tatillerinde askerlik eğitimi, okulların açık olduğu aylarda da köy öğretmenliği yaptırılabilir. Kendilerine, ordu içinde, örneğin «yedek askerî öğretmen» gibi, ayrı bir statü verilebilir. Zamanla yüksek okulu bitiren yedeksubay adaylarının sayısı da ordu ihtiyacını aşarsa, onların da bir kısmından gene bu şekilde yararlanılabilir.

Bu sistemin böylece sürekli hale getirilmesi, yalnız köylerin öğretmen ihtiyacını karşılamak bakımından değil, aynı zamanda, hattâ daha çok, yeni yetişen aydın kuşaklara memleketi daha iyi tanıyarak hayata atılma imkânını vermek, köylü ile kentli arasında daha sıkı bir bağlantı kurmak bakımından da yararlı olacaktır. 

2. Lise ve bir kısım yüksek okul mezunlarının askerlik ödevlerini öğretmen olarak yapmaları usulü sürekli hale getirilirse, tatil aylarında kendirerine yaptırılacak askerlik eğitiminin birinci kısmı, köydeki öğretmenlik hizmetinden önceye alınmalıdır! Böylece, askere alınan okumuş şehirli gençler, hem daha köye gitmeden köylü ile temas imkânı kazanmış, hem de köyde karşılaşacakları çetin şartlara önceden hazırlanmış olacaklardır. Ordu disiplini içinde geçirecekleri birkaç aydan sonra, köy şartlarına daha kolay alışabilecekleri gibi, köylerde de orduyu daha iyi temsil edebileceklerdir. 

3. Köye öğretmen olarak gönderilecek yedeksubaylara — veya «yedek askerî öğretmen» lere — özel bir askerî üniforma verilmesinin de çok faydalı olacağını düşünenler var. Bazılarına göre, her za-
