mel hazırlanmadan yapıyı kurmağa koyulur da, bu yapıya, bu yapıyı meydana getirecek bazı kanunlara, rejimle doğrudan doğruya ilgili bazı kanunlara, şimdiden angaje olur, bağlanırsa, ilerde çok güç bir durum ortaya çıkabilir. Anayasa kesinleşmeden hazırlanacak yapı, yani rejimi ilgilendiren kanunların meydana getireceği yapı, ilerde, bir Kurucu Meclisin son şeklini vereceği Anayasaya, yani rejimin temel yasasına uymazsa, Millî Birlik Komitesi, ya en yetkili saydığı bir kurulun hazırlamış olacağı temelden ya da, Anayasayı beklemeksizin kendisinin hazırladığı, kurmağa başladığı yapıdan vaz geçmek durumunda kalır. Böyle bir seçme yapmak mecburiyeti ise, Millî Birlik Komitesi için de, memleketin ve rejimin geleceği için de iyi birşey olmaz.

Örneğin, şimdi, Millî Birlik Komitesine, bir «Ülkü ve Kültür Birliği Genel Başkanlığı Teşkilâtı» Kanun tasarısı sunulmuştur. Söylentilere ve bir gazete haberine dayanarak, bu tasarı üzerinde 5 Kasım Cumartesi günü çıkan yazımızla durmuştuk. Tasarı kakkında daha etraflı bilgi edindikçe kaygılarımız büsbütün arttı. Bu tasarı, ne kadar iyiniyetle hazırlanmış olursa olsun, başından sonuna kadar, demokrasiye, millî hâkimiyet ilkesine aykırıdır. Hattâ demokrasi, millî hâkimiyet, millî irade bir yana, her türlü devlet anlayışına aykırıdır. Bu tasarı, Hükümet ve Meclis üstünde, kimseye karşı sorumlu olmayan, ulusun hiç bir şeklide denetliyemeyeceği, fakat ulusa dilediği gibi hükmedip yön verebilecek, devlet cihazını sımsıkı kavrayıp kontrol edebilecek bir cihaz kurulmasını öne sürmektedir.

Hazırlanacak Anayasa, sağlam, demokratik bir Anayasa olacaksa, herhalde, «Ülkü ve Kültür Birliği Genel Başkanlığı Teşkilâtı» Kanunu, başından sonuna kadar o Anayasaya aykırı olacak, üstelik de o Anayasayı geniş ölçüde hükümsüz kılacaktır.

Millî Birlik Komitesinin, hazırlanacak Anayasa metnini, böyle bir teşkilata meşruluk görünümü verecek bir şekilde değiştirmekte ısrar edeceğini farz edelim!.. Fakat böyle bir teşkilâtla demokratik bir idare, millet hakimiyeti ilkesine dayanan bir idare bağdaşamıyacağı gibi, böyle bir teşkilâtı meşru kılacak bir Anayasa da, aslâ demokratik bir yapının temeli olamıyacaktır.

Bunun gibi, partilerin teşkilâtına dair de bir kanun hazırlandığını duymaktayız. Bu da, «Ülkü ve Kültür Birliği Genel Başkanlığı Teşkilâtı» kanun tasarısı gibi, konusu bakımından, rejimi doğrudan doğruya ilgilendiren bir kanun olacaktır. Rejim yapısının önemli bir parçasını, bir katını teşkil edecek bu kanunun da, kesin şeklini daha sonra alacak olan Anayasaya uygun olup olmayacağı, Anayasanın partilere dair getireceği hükümlerle bu kanunun bağdaşıp bağdaşamıyacağı, önceden kestirilemez.

Onun için dileriz ki Millî Birlik Komitesi, yeni bazı kanunlarla rejim yapısını kurmağa başlamadan önce, bu yapının temel olacak kanunu, yani Anayasayı beklesin!.. Elindeki, rejimi ilgilendiren kanun tasarılarını da Anayasaya son şeklini verecek olan Kurucu Meclise bıraksın, ve Kurucu Meclis, ancak Anayasaya son şeklini verdikten sonra bu tasarıları ele alsın!.. Hazırlanacak temele uygun olup olmadıklarına göre
