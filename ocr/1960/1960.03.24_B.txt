GÜNÜN IŞIĞINDA

Göçmen

Bülent ECEViT

«Bu bir imparatorluktur. Cihan Harbinden sonra dağılmış bir imparatorluğun vatandaşlarının ana toprağa toplanması meselesidir. Bu uydurmalar, sahtekârların, gidicilerin yalanıdır. Sizlere söz veriyorum, C.H. P. iktidara gelince ilk yapacağı şey, sizlerin dâvalarını halletmek olacaktır.»
  
İnönü bu sözleri, İstanbul'un bir göçmen mahallesinde, «C. H.P. iktidara gelirse göçmenleri yurt dışına çıkaracak» yollu yalana karşı söylüyor.
  
Demokrat Partinin göçmenler arasındaki propagandası iki yüzlü bir hançerdir. Bu yalan, hançerin yalnız bir yüzü... Öbür yüzünde şu tehdit vardır:
  
— Biz iktidarda kalırsak, ve sandıklarınızdan C.H.P. ne oy verdiğinizi anlarsak, hepinizi yurt dışına çıkarırız!
  
Göçmenlerin, hele yeni göçmenlerin bulunduğu her bölgede, göçmen kulübelerinin kapısına, D.P. nin tehdidi bu iki yüzlü hançerle mıhlanmıştır.
  
Birincisi ne kadar yalansa ikincisi de o kadar sahtedir. Sahtedir, çünkü, D.P. iktidarda kalamıyacaktır; ve kalabileceği bir an düşünülse bile, C.H.P. ne oy verdi diye kimseyi yurt dışına çıkaramıyacaktır.
  
Göçmen evlerinin kapısına saplı hançer, bir kör hançerdir. Ama kör ola ola göçmenleri can evlerinden yaralamağa yetmekte, ana toprağa geldiklerine pişman etmektedir. Can evlerine saplanan bu hançer, kulübelerinin kapışma bu hançerle mıhlanan tehdit, aslında, yeni göçmenlerin çoğunu sefalete mahkûm etmiş bir iktidarın onlardan oy alabilmek için düşünebildiği tek çaredir.
  
Yeni göçmenlerden çoğunun doğup büyüdükleri ülkeler, bugün, derece farkıyla, komünist diktatörlüğü altındadır. İmparatorluğun dağılışından sonra o ülkelerde kalmış Türkler, Türk yurdunu aradıkları için olduğu kadar, hürriyet özledikleri için de ana toprağa gelmişlerdir. Fakat geldiklerinin sabahı, kulübelerinin kapısında, özledikleri hürriyet yerine, uğrunda evlerini, tarlalarını bıraktıkları, kurulu düzenlerini bozdukları hürriyet yerine, D.P. nin o iki yüzlü kör hançerini ve o hançerle mıhlanan tehdidini bulmuşlardır.
  
Diktatörlüklerden geldikleri için, bazıları D.P.nin tehdidini belki gereğinden çok ciddiye almış, «yapar mı yapar» diye düşünmüşlerdir. «Ana toprak» diye koştukları yurtta, ellerini kollarını bağlı, vicdanlarını bir çıkmazın duvarına dayalı, D.P. nin iki yüzlü hançerini can evlerine saplı bulmuşlardır.
  
Göçmen meselesi, İnönü'nün özlü ve duygulu deyişiyle, «dağılmış bir imparatorluğun vatandaşlarının ana toprağa toplanması meselesi»... Göçmenlere karşı D.P. nin siyasi tutumu ise, göçmendir diye bir zamanlar Mustafa Kemal'i bile siyaset dışı bırakmak istemiş kara zihniyetin hortlayışıdır.

C.H.P., başında kendi doğup büyüdüğü yer yabancı ellere kalmış Atatürk olduğu halde, ana toprağı kurtaranların partisidir. Yabancı ellere kalmış topraklardan ana toprağın kucağına koşup gelenler, o kurtarıcıların partisine ataların ve Atatürk'ün emanetidir. Göçmen meselesini İnönü'nün dile getirdiği gibi düşünen ve duyan insanlardan bir tek göçmene zarar gelemez.
     
C. H. P. iktidara gelecek, ve D.P. nin kör hançerini göçmenlerin can evinden çıkaracaktır. Onlara özledikleri hürriyetin tadını, kucağına koştukları ana toprağın öz evlâtları olarak yaşıyabilmenin hazzını duyuracaktır.
