GÜNÜN IŞIĞINDA 

"Gül,, ve "Dün,,

Bülent ECEVİT
  
«Sizler için gülü tarife ne hacet, ne çiçektir bilirsiniz», diyor Sayın Tevfik İleri... «Türk milleti Halk Partisi için çoktan maili inhidam damgasını vurmuştur... Kararını vermiştir... Bu, karar, Halk Partisini muhalefetten de menetmek ve tasviye etmektir», diyor.
  
Evet, bizler için, millet için, gülü tarife hacet yok; ne çiçektir biliriz! Ama Tevfik İleri bilmez. O kadar bilmez ki dikensiz de gül olabileceğini sanır.
  
Geçen seçimlere gidilirken, Mecliste «dikensiz gül bahçesi» kurulacağını, yani Demokrat Partinin Meclise muhalefetsiz döneceğini müjdeleyen, gene Demokrat Partinin bu hatibi değil miydi? Oysa CHP. o seçimlerden Meclise milletvekilleri altı kat çoğalarak döndü.
  
Şimdi, yeni seçimler yaklaşırken, Tevfik İleri, yeniden «dikensiz gül bahçesi» hayalleri kuruyor. Çok partili haytta en güçlü durumuna şimdi gelmiş Cumhuriyet Halk Partisinin «muhalefetten de men... ve tasfiye» edileceğini hayal ediyor. Son konuşmalarına, ilkin. C. H.P. nin iktidara geleceği korkusuyla başlamıştı:
  
«Allah korusun, dünü ve bugünü ile bu derece malûm C.H.P. nin iktidara gelmesi ölüm gibi, zelzele gibi bir felâkettir ve Türk milleti böyle bir felâkete lâyık değildir. Allah onu her türlü felâketten koruyacaktır.» Diyordu. Derken gene hayali işlemeğe başladı, C. H.P. ni muhalefetten de tasfiyeye kadar vardı.
  
Sayın Tevfik İleri «gül» ü bilmese de «dün» ü bilse gerektir.

Cumhuriyet Halk Partisinin «malûm» olan «dün» ünde, her bakımdan bağımsız ve güçlü, on yıldır harcana harcana tüketilemiyecek kadar itibarlı bir modern devlet kuruluşu vardır... Cumhuriyet Halk Partisinin «dün» ünde, İkinci Dünya Harbi felâketinden Türkiye'nin bir tek ocağı sönmeksizin korunuşu vardır.
  
Demek ki bunlar «ölüm gibi, zelzele gibi bir felâket»!
  
O «dün» de, Tevfik İleri'yi hiç ilgilendirmediğini çok iyi bildiğimiz, fakat Türkiye'ye dünyada bugünkü mevkiini ve yirminci yüzyılın ilerleme hızına ayak uydurma gücünü kazandıran Devrimcilik vardır... O «dün» de çok partili demokratik hayatın açılışı ve Demokrat Partinin, iktidar tarafından âdeta ellerinden tutularak, iktidara gelişi vardır.
  
Demek ki bunlar Türk milletinin lâyık olmadığı birer «felâket»!
  
Gene «malûm» olan o «dün» de, Osmanlı borçlarının ödenişi, Türk milletine ait olmayan Türkiye demiryollarının millete mal edilişi ve yurdun yeni demiryolları ile örülüşü vardır... O «dün» de ilk olarak bir millî ekonominin kuruluşu, her alanda sınaileşmenin sayısız eserlerle başlayışı vardır.
  
Üstelik. «malûm» olan o «dün» de, Tevfik İleri'nin en büyük öğünç kaynağı olan karayollarının plânlanışı ve bu plânın uygulanabilmesi için gerekli iç ve dış kaynakların sağlanışı vardır.

Tevfik İleri, «bütün vatan sathında yapmakta olduğumuz yollar... Türk işçisi, Türk mühendisi ve Türk parası ile yapılmaktadır» diyor.
  
«Malûm» olan o «dün» de, o «vatan sathı» nın kurtarılışı vardır... Türk işçisinin ortaya çıkışı, bugün birçoğu fiilen kısılmış medenî haklarına kavuşturuluşu, Sayın Tevfik İleri de dahil olmak üzere binlerce Türk mühendisinin yetiştirilişi ve — sonradan, on yıllık D.P. iktidarında, değerinin, gerçekte beşte dördü, resmen üçte ikisi budanan — Türk parasının bir millî Merkez Bankası teminatı altında itibar kazanışı vardır.
  
Demek ki bütün bunlar «ölüm gibi, zelzele gibi bir felâket»!..
  
Fakat bunları «felâket» sayan kim?.. Tevfik İleri!... Tevfik İleri kim?..

«Gülü tarife ne hacet»!
