GÜNAYDIN

BÜLENT ECEVİT

Yapıdan önce temel

27 Mayıs Devrimini yapanlar, Devrimin ilk saatlerinden itibaren, yeni Anayasanın hazırlanmasına büyük önem verdiler. Bu Anayasayı hazırlamak için bir Bilim Kurulunu görevlendirdiler. Fazlasiyle uzun süren bir çalışmadan sonra, Bilim Kurulu bir tasarı hazırladı. Fakat tasarının bu haliyle kabul edilemiyeceğinde, hazırlayanlar başta olmak üzere, herkes birleşiyor. Yetersizliğini hazırlayıcılarının bile açık sözlülükle kabul ettikleri bir Anayasa metni için doğrudan doğruya referanduma gidilemezdi. Millî Birlik Komitesi de, pek doğru düşünerek, bu tasarıyı bir Kurucu Meclisten geçirmeyi kararlaştırdı. Kurucu Meclisin nasıl kurulacağı, yetkilerinin ne olacağı henüz bilinmiyor. Fakat herhalde bu Mecliste, hukukî bilgisi kadar siyasal tecrübesi de olan kimseler bulunacağı, böylece, pratik değeri, uygulanma yeteneği üstün bir metin hazırlanabileceği umuluyor.

Bu durumda, yeni Anayasanın son şeklini alması için daha bir süre, belki birkaç ay beklemek gerekmektedir.

Fakat demokrasiyi, insan haklarını teminat altına alan, bu teminat çerçevesi içinde idareye de rahat çalışma imkânı sağlayan, yeterli bir Anayasa ortaya çıkacağı umudu kuvvetli kaldıkça, yurttaş, daha bir süre Anayasanın kesinleşmesini sabırla beklemeğe hazır görünüyor.

Temenni edilir ki Millî Birlik Komitesi de aynı sabrı göstersin! Yani Anayasanın kesinleşmesi uzadığı için sabrı tükenip de, rejimin kaderini çizebilecek kanunları Anayasa hazırlanmadan geçirmekte, yürürlüğe koymakta acele etmesin!

Rejimin kaderini, her şeyden önce, Anayasa tâyin etmelidir!

Anayasa, bir anlamda, temel yasadır. Rejim bu temeller üzerine kurulur. Millî Birlik Komitesi, sabırsızlık gösterip de, daha temel hazırlanmadan yapıyı kurma yoluna gitmekten kaçınmalıdır!

Millî Birlik Komitesi, daha te
