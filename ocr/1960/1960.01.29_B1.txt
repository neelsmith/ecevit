GÜNÜN IŞIĞINDA

YA MİLLET MECLİSİ «NE GÜNE DURUYOR»?

Bülent ECEVİT

Başbakan, Cumhuriyet Halk Partisinin bir takım iddialarından, ithamlarından şikâyetçidir. Bu iddia ve ithamların aslı olmadığını, öte yandan Cumhuriyet Halk Partisinin muhalefette bazı suçlar işlediğini, memleket menfaatlerine aykırı davrandığını millete anlatabilmek ihtiyacını duymaktadır.
  
Cumhuriyet Halk Partisi, 1957 seçimlerinde bazı ciddi yolsuzluklar olduğunu, Devlet Radyosunun seçimlerde ve seşimlerden sonra, demokrasiyi tahrib edecek, millî birliği ve memleket menfaatlerini sarsacak şekilde kullanıldığını, iktisadî, malî alanda yolsuzlukların önlenecek yerde teşvik gördüğünü, ve nihayet, bizzat iktidar liderlerinin tertip ve teşvikiyle İnönü'ye karşı suikast teşebbüslerinde bulunulduğunu iddia etmektedir. Bunlar çok ağır iddia ve ithamlardır. Baş bakana göre «geçici bir gaflet» içinde bulunan basın, bu iddia ve ithamları cevaplandırmak hususunda, iktidara yardımcı olmamaktadır.
  
Öte yandan, iktidarın da Cumhuriyet Halk Partisi hakkında bazı ağır iddia ve ithamları vardır. Örneğin, iktidar, Cumhuriyet Halk Partisinin, seçim lerden hemen sonra Gaziantep'te bir «ayaklanma» tahrik ettiğini —aksi mahkeme kararı ile sabit olmuş bulunmasına rağmen— hâlâ iddia etmektedir. Gene C.H.P. nin «tahrik ve tahrip teşebbüslerinde cüret» i «son dereceye» vardıran «Ege taarruzu» ve «Uşak maceraları» hakkında da iktidar —Uşak'ta hiç bir C.H.P. linin hiç bir suçu olmadığı mahkeme kararına bağlandığı hâlde — bazı kanaatler beslemektedir. Başbakana göre, basın, bu iddia, itham ve kanaatlerin milletçe benimsemesi için de iktidara yardım  etmekten kaçınmaktadır.
  
Bu durumda iktidar elbette susamazdı!.. İktidar başının dediği gibi,
  
«Devlet Radyosu na güne duruyordu?»..
  
«Devlet», «Hükümet», «İktidar partisi»: Bu üç kavram arasında, iktidara geldiğinden beri, hiç bir ayrılık görmek istemeyen bu üç kavramı eş anlamlı deyimler sanan İktidar Partisi Genel Başkanı, sesini işittirmenin bir «vatan vazifesi ehemmiyeti» kazandığını düşünerek, Devlet Radyosunu tekeli altına alacak, kendi iddia ve ithamlarını oradan memlekete yayıp, muhalefetin iddia ve ithamlarını oradan cevaplandıracaktı!
  
Fakat. 

«Devlet Radyosu ne güne duruyordu?,» 

diyen Başbakanın, acaba bugüne kadar,
 
— Büyük Millet Meclisi ne güne duruyor?,

demek niçin aklına gelmemiştir?
 
C.H.P., iktidarı sinirlendiren, kızdıran, yeni tedbirlere sevkeden bütün iddia ve ithamlarını soruşturma önergeleriyle Büyük Millet Meclisine getirmiştir. Bu soruşturma önergelerinin Meclis gündemine alınması Anayasa emri olduğu halde, bu emir, bazı önergeler için iki yıldır, bazıları için bir yıldır, bazıları için aylardır yerine getirilmemiştir.

