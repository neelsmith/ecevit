GÜNAYDIN

BÜLENT ECEVİT

Türk köylüsü ile nasıl konuşmalı?
  
27 Mayıs Devrimini yapanlar, demokrasiye bağlılıklarını, yalnız, Devrim gününden beri, demokrasiyi sağlam temeller üzerinde yeniden kurmak, Devlet yönetimine meşruluğu geri getirmek, milleti egemenliğine yeniden kavuşturmak için giriştikleri ciddî hazırlıklarla, başlattıkları bilimsel çalışmalarla değil, Devrimin nedenlerini ve amaçlarını halka anlatmağa verdikleri önemle de göstermişlerdir.
  
Orduya dayanan ve iş başında kalacağı geçici devreye büyük hizmetler sığdırmağa çalışan bir ihtilâl idaresi, halkoyuna bu ölçüde önem verir, saygılı davranırsa, onun demokrasi ülküsüne bağlılığından şüphe edilemez.

Halkoyunu aydınlatmak, böylece, atılan adımlarda halkın bilinçli desteğini sağlıyabilmek için baş vurulan tedbirlerden biri, türlü alanlardan devrimci aydınların kurduğu ekiplerle yurdun köy köy taranmasıdır.
  
Birkaç yıllık bir aktif politika hayatında hem politikacı hem gazeteci olarak edindiğim gözlemlere dayanarak, bu devrimci aydınlatma ekiplerinin köylü ile konuşmalarında nasıl davranmaları gerektiğine dair bazı düşüncelerimi kısaca belirtmeyi borç sayarım:
  
1 — Köylüye asla nutuk çekilmemelidir!. Bilgisiz de olsa çoğunluğu sağduyulu ve pek serin kanlı olan Türk köylüsünün, bizde yerleşmiş nutuk edebiyatı üslûbuna kulağı toktur. Türk köylüsünün, aydınlık bir sağduyu, derin bir sezgi üstüne kurulu, özlü bir konuşma üslûbu vardır. Bu üslûbun yanında, en coşturucu nutuk üslûbu bile, çocuksu, gülünç, basit kalır. Bu yüzden, hele 10 — 15 yıldır nutuk, köylünün eğlenceliği olmuştur. Köylüye nutuk çekilmemeli, köylü ile sohbet edilmelidir!
  
2 — Sohbet karşılıklı olur. Karşıdakinin de sohbete bütün benliği ile, gerçek düşünceleri ile katılabilmesi için, ona güven verebilmek gerekir. Sohbet sırasında köylüye bu güveni verebilmek için, birincisi, ona, kafasında yerleşmiş şüphe ve yargıları çekinmeden açıklıyabileceği, aklına gelen soruları ürkmeden sorabileceği telkin edilmeli, köylü, bu yüzden başının derde girmeyeceğine inandırılabilmelidir. İkincisi, köylü, karşısındakinin doğru söylediğine, olayları, sayıları şişirmediğine inanç getirebilmelidir. «Köylü
