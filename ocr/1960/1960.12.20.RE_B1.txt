GÜNAYDIN

BÜLENT ECEVİT

Plânlama Dairesine bir gezi raporu

Devrim idaresinden Türkiyeye eğitim alanında en büyük armağanın, dün sona eren yazı serisinde sözünü ettiğimiz, yedeksubaylara köy öğretmenliği yaptırma usûlü; iktisadî alandaki en büyük armağanın ise Devlet Plânlama Dairesi olduğu söylenebilir.

Devlet Plânlama Dairesi, bildiğimiz kadar, anlayışlı ve yetkili ellerde, sıhhatli ve ilerisi için umut verici bir şekilde doğmuştur. 10 yıllık Demokrat Parti iktidarının iktisadî alanda bıraktığı acı hatıralardan sonra, şimdi, Türkiye için plânlı bir iktisadî kalkınma çabasının gerekliliği ve değeri daha iyi kavranmış olmalıdır. Plânlamanın, düzenleyici ve yönlendirici bir devlet kontrolünü zarurî kılmakla beraber, iktisadî sistemler arasında bir kesin tercih anlamına gelmediğini, Türkiye gibi kalkınması geri kalmış bir ülke için, nasıl bir iktisadî sistem benimsenirse benimsensin, plânlamaya ihtiyaç bulunduğunu, devletçilikten ürken iş adamlarından bile bir çoğunun artık takdir etmeleri beklenir. İktisadî plânlama, her şeyden önce, iş hayatında istikrarsızlık ihtimallerini hafifletecek; müteşebbislere güvenlik duygusu verip yol gösterecek; Türkiyede yatırım yapmayı büyük riskleri bulunan bir kumar hâlinden çıkaracaktır.

Güneydoğu Anadolunun istihsal ve ticaret hayatı bakımından hareketli bazı bölgelerindeki kısa bir gezi sırasında yaptığım tesadüfî temaslarda, henüz mahiyeti ve amaçları iyice öğrenilememiş olmakla beraber. Devlet Plânlama Dairesine büyük umutlar bağlandığını sevinerek gördüm.

Devlet Plânlama Dairesi, şüphesiz, memleketin gerek iktisadî gerek sosyal meselelerini bütün olarak ele almağa, iktisadî ve ticarî faaliyeti memleket ölçüsünde koordine etmeğe çalışacaktır. Bu seviyedeki ve bu yöndeki bir çalışmanın  müsbet sonuçlarını vermeğe  başlaması ise elbette uzunca bir zaman ister. Fakat Devlet Plânlama Dairesinin iktisadî hayatımızdaki etkisi gözle görülür hâle gelinceye kadar böyle uzunca bir zaman geçmesi, bu yeni teşkilâta düşen ödevlerin ağırlığını kendiliklerinden bilemiyecek bazı çevrelerde sabırsızlık ve dolayısı ile hayal kırıklığı yaratabilir. Ne kadar haksız, ne kadar yersiz de olsa, bu hayal kırıklığı, Devlet  Plânlama Dairesinin halk tarafından benimsenmesini, desteklenmesini güçleştirebilir.

Oysa plânlı iktisadî kalkınma çabalarının verimli olabilmesi, geniş ölçüde, halkın bu çabalara inanıp onları desteklemesine bağlıdır.

Onun için, Devlet Plânlama 
