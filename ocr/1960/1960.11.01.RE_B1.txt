GÜNAYDIN

BÜLENT ECEVİT

Mutlu bir gelişme

Dün gece yayınlanan bildiri, üniversite bağımsızlığına aykırı bir yoldan yapılan üniversite tasfiyesinin bulandırdığı havaya, yeniden ferahlık getirdi.

Bu bildiriden öğrendiğimize göre, Rektör Vekili Prof. Necip Bilge'nin başkanlığında Ankara Üniversitesinden bir kurul, Millî Birlik Komitesi üyeleriyle toplanmış, ve günlerdir tartışma konusu olan tasfiye olayını görüşmüştür. Üniversite Senatosunu temsil eden kurul, bildirildiğine göre, prensip olarak bir tasfiye lüzumunda, Millî Birlik Komitesiyle anlaşmaktadır. Esasen üzerinde durulan ve tartışma konusu olan mesele, bir tasfiye yapılıp yapılmaması değil, bu tasfiyenin üniversite bağımsızlığına uygun bir yoldan yapılması idi. Bu noktada da, tasfiye ile ilgili kanunun «ortaya koyduğu problemlerin üniversite muhtariyeti esprisi içinde yeniden gözden geçirilmesi» için görüş birliğine varılmıştır.

Bu haber, iki yönden sevindiricidir. Birincisi, varılan görüş birliği ile, demokrasiyi kurtarmak ve daha sağlam temellere kavuşturmak için yapılmış ve üniversite çevrelerinde büyük destek bulmuş bir ihtilâlin, hiç lüzumu yokken, üniversite bağımsızlığını zedeleyici bir durum yaratması önlenmiş olmaktadır. İkincisi de, Millî Birlik İdaresi, demokratik usullere bağlılığının, halkoyuna saygısının yeni bir örneğini vermiş, ve iyi niyetli tenkid ve uyarışlar karşısında davranışını yeniden gözden geçirmeye razı olmak olgunluğunu göstermiş bulunmaktadır.

Gerçekten, bir idare için, bazı işlerde kendi kullandığı
