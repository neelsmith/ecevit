GÜNAYDIN

BÜLENT ECEVİT

Turizmin kendiliğinden gelişebilmesi için

Devrim idaresi, turizmin önemini kavradığı kadar, turizmi geliştirebilmek için gerekli geniş görüşlülüğü de gösteriyor. Yabancı gezmenleri, gerek yurdumuzun giriş kapılarında, gerek yurdumuza girdikten sonra, sıkıcı kontrollerden, sınırlamalardan, baskılardan kurtarma yolunda adımlar atıldığı veya atılmak üzere olduğu son Bütçe görüşmelerinde de açıklandı.
  
Hiç bir devletin ödemeler dengesindeki açığı gümrük kontrolleriyle kapatamadığını haklı olarak belirten Gümrük ve Tekel Bakanı Sayın Fethi Aşkın, kesin ihbar olmadıkça yabancıların gümrüklerde sıkıcı kontrollerden geçirilmeyeceğini söyledi.	
  
Basın - Yayın ve Turizm Bakanı Sayın Cihat Baban da, ötedenberi turizmin değerini bilen bir insan olarak, turizm konusunu, Bakanlığının işleri arasında ön plâna almış görünüyor.
  
Öte yandan, Devlet ve Hükümet Başkanı Sayın Cemal Gürsel'in, turizmi geliştirici çalışmaları hızlandırmak için ilgililere direktif verdiğini gazete haberlerinden öğreniyoruz. bu direktifte Sayın Gürsel, turistik endüstri ve imkânların süratle planlanıp geliştirmesini istedikten sonra, şöyle demektedir:
  
«Haddizatında döviz ve gümrük kaçakçılıklarını önlemek gibi yerinde bir mülâhaza ile konulmuş olmakla beraber, turist ticaretinin inkişafı üzerinde çok mahzurlu tesirleri bakımından revizyona tâbi tutulması icabeden bu gibi kanuni tedbirlerin, bilhassa lüzumsuz formalitelerin yepyeni bir zihniyetle ve ciddî bir şekilde ıslahı zaruridir.»

Bütün bunlar, turizm bakımından umut verici işaretlerdir. Ancak, yurdumuzda turist endüstrisinin, yalnız devletçe plânlanarak ve zorlanarak değil, kendiliğinden de gelişebilmesi için gerekli bir şartı, daha önce yazmış olduğumuz bazı yazılarda olduğu gibi, bu vesile ile de belirtmek isteriz: Türkiye'nin, Türkler gelip yerleşmeden önceki tarih hazinelerini de benimser, takdir eder, hiç değilse merak eder hale gelmemiz, yurdumuzda turizmin kendiliğinden gelişebilmesi için başlıca şartlardan biridir.

Bu iddiamıza tanıt olarak Konya'yı gösterebiliriz. Konya bugün, en titiz turistleri hile tatmin edip ihtiyaçlarını karşılayabilecek bir turizm merkezi durumuna gelmiştir. Bunun da tek sebebi, Konya'daki tarihî eserlere gösterdiği ilgi ve bağlılıktır.
  
Türk halkı, Konya'daki eserleri ve o eserlere ruh katan uygarlık ve kültürü olduğu gibi, Aspendos'daki amfiteatr'ı da, Silifke yolundaki, Efes'deki, Bergama'daki kalıntıları da, onlara ruh katan uygarlıklarla, kültürlerle beraber benimser, hiç değilse takdir eder, hattâ sadece merak eder hale gelirse, yabancı gezmenleri en geniş ölçüde çekebilecek bu bölgelerin, kısa zamanda, kendiliklerinden, Konya kadar gelişmiş birer turizm merkezi olmaları beklenebilir.

Fakat gerçek odur ki, Konya'daki tarihî eserlere «benimdir» diyen Türk halkı, bir kaçını saydığımız başka nice tarihî bölgelerdeki eserleri kendinin saymamakta, bunları hâlâ kendine yabancı görmektedir. Salihli'nin yanıbaşındaki, ağır ve duru güzelliğiyle baş döndüren bir Sart harabesi, 

