GÜNAYDIN

BÜLENT ECEVİT
    
Parlamento hayatında yeni bir çığır açılıyor

Son Meclis, gün görmüş tarihi binasında, sıra kapakları uçuşarak avizeler inerek, başlar yarılıp kanlar akarak kapanmıştı. Kurtarıcı İhtilâl gelmese idi bile, o Meclise bir daha  nasıl girilir, yanyana sıralarda nasıl oturulur, nasıl yüzyüze konuşulurdu?.. Son oturumda, demokrasinin tabiî, hattâ lüzumlu saydığı ayrılıklara rağmen Millet Meclisini bir bütün olarak tutması gerekli bağlar tamamen kopmuştu. Muhalefete tenkide, denetlemeye, kendi tahakküm emeli ve sömürücülüğü karşısında ulus haklarının savunulmasına tahammülü olmayan bir iktidar, Millet Meclisini çalışılmaz, iş görülmez hale getirmişti. Meclis salonuna sanki çalışmak için değil, savaşmak için gidilir olmuştu. Ulus çoğunluğunu temsil eden muhalefet üyeleri, ancak ortaya canlarını koyarak Mecliste ödevlerini yapmağa teşebbüs edebilirlerdi. 

Bugün, duvarlarına eski kavgaların yankıları, sıra kapağı ve kan izleri sinmemiş bir yeni yapıda,Türk parlâmento hayatı için yeni bir çığır açılıyor.                                                        

Kurucu Meclisle, yalnız bir kuruluş devresi değil, geride bıraktığımız 10 yıllık bir parlâmento hayatının kötü geleneklerinden bir kurtuluş devresi de başlamış oluyor.

Bu Mecliste, bir parlâmentoyu, demokrasinin tabiî saydığı her türlü fikir, inanış ayrılıklarına rağmen bir bütün olarak tutması gerekli bağlar yeniden kurulabilir. Bu bağların, Türk parlâmento hayatına sökülmez bir harç olarak yerleşmesi, iktidar ve muhalefet gruplarının gene yer alacağı ileriki Meclislerde de çözülemiyecek, bir daha koparılamıyacak kadar sağlam kurulması beklenir.

Birbirini kırmadan konuşmanın, tenkidlerı medenî bir anlayış ve hoş görürlük içinde karşılamanın, hitabetten çok öze, söylenecek fikre değer vermenin alışkanlığını, geleneğini parlâmento hayatımıza yerleştirebilmek için, bir defaya mahsus olmak üzere iktidar - muhalefet ayrılığının bulunmayacağı, ve belirli ödevleri belirli bir süre içinde bitirme mecburiyetinin duyulacağı bir Meclis, eşsiz bir fırsattır.

Böyle bir medenî tartışma geleneği zaten Türk halkına ya-






