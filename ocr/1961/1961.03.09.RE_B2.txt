GÜNAYDIN

sanki Salihli'ye yıldızlar kadar uzaktır.. Hiç şüphesiz dünyanın en güzel, en muhteşem kıyılarından biri olan Silifke, yolundaki harabelerin her biri mücevher değerinde taşları, Mersinlilerin, Silifkelilerin gözleri önünde bir bir sökülüp dört köşe gecekondulara çevrilmekte, o taşların altından çıkan müzelik tarihî paralar, Silifke yolu boyunca bozukluk gibi harcanmaktadır.
  
Hem benimsemeğe çalıştığımız Batı kültürü ile aramızda tarihe inen bağlar kurabilmek, hem de en zengin, fakat en az işlenmiş turistik hazinelerimizi ekonomik kalkınmamızda değerlendirebilmek için, Türklerin bu topraklara gelişinden önceki çağlara ait eserleri de, o çağlardan kalma uygarlık ve kültür mirasını da benimsememiz, sevmemiz, anlamamız gerekir.
 
Bu eserleri, bu mirası, Türk halkı benimser, sever, anlarsa, bu eserlerin bulunduğu bölgeler de, sırf Türk halkının göstereceği rağbetle, kısa zamanda Konya kadar gelişmiş birer turizm merkezi haline gelebilecek, ve o zaman buralara, çok daha kolaylıkla, akın akın turist çekilebilecektir. 

Bir yandan Millî Eğitim Bakanlığı, öte yandan Türk Kültür Dernekleri, Türkiye'nin Türklerden önceki tarihini de, hiç değilse yeni yetişen kuşaklarımıza benimsetebilmek için sarfedecekleri gayretle, yurdumuzda turizmin gelişmesine belki en büyük hizmeti yapmış olacaklardır.

Ne acıdır ki, bugün, örneğin, Denizli'nin Hacılar köyünde yeni bulunan ve belki insanlığın tarih ve sanat tarihi bilgisine yepyeni bir yön verebilecek nitelik ve değerde olan 7500 yıl önceye ait eserlerin haberini ancak yabancı gazete ve dergilerden izleyebilecek kadar, yurdumuzun tarihine ilgisiz, yurdumuzun tarih zenginliklerine yabancıyız.
  
Dünyanın en büyük müzesinin, en değerli hazinesinin, bilgisiz ve gözleri kapalı bekçileri halindeyiz.
