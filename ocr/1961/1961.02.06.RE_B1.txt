GÜNAYDIN

BÜLENT ECEVİT

Vergi şuuru

Türk toplumunda vergi şuuru gelişmemiştir.

Türk toplumu, askerlik ödevini bir kutsal ödev sayar; asker kaçaklığını hoş görmez. Ama, vergi kaçakçılığına karşı, buna yakın ölçüde bile bir duyarlık henüz toplumumuza yerleşmemiştir.

Maliye Bakanının ,Bütce Komisyonunda, bazı iş alanlarındaki kazancın artmasına rağmen o alanlardan alınabilen vergilerin gerçek miktarındaki azalışa dair yaptığı açıklamalar, bu eksiğimizi bir matematik gerçek olarak gösteriyordu.

Oysa, devletin yaşaması, ulusun esenliği, ülkenin bütünlüğü için verginin önemi, askerliğin öneminden hiç de eksik sayılamaz.

Bir toplumda vergi şuuru gelişmedikçe, demokratik denetlemenin de gereği gibi işlemesi beklenmemelidir. Demokrasinin, bizdeki gibi devrim yoluyla değil de, evrim yoluyla, tabiî gelişme sonucu olarak yerleştiği ülkelerden bir çoğunda, vergi şuuru ile demokratik denetleme, zaten doğuştan biribirine bağlıdır. Bu ülkelerde demokrasi, ödenen vergilerin devlet işlerinde, halk hizmetinde kullanılış tarzını kontrol edebilmek, denetliyebilmek ihtiyacından, yurttaşın bu ihtiyacı duymasından ve kendinde böyle bir denetleme hakkı görmesinden doğmuştur.

Fakat kişi ancak yerine bitirdiği bir ödevin karşılığı olarak kendinde bir hak görebilir. Vergi ödeme sorumluluğunu edinememiş, vergi şuuru gelişememiş bir kimsede, elbette, ödenen vergilerin gereği gibi harcanıp harcanmadığını kontrol etme sorumluluğu'da gelişemez.

Onun için Türkiye'de, vergi şuurunun, vergi ödeme sorumluluğunun gelişmesi, demokratik denetlemenin gereği gibi işlemesi bakımından da, bir gerçek teminat olacaktır.

Benzerleri bir çok demokratik Batı ülkelerinde bulunan servet açıklaması kanununun Türkiye'de uyandırdığı sert tepki, toplumumuzda vergi şuurunun henüz gereği gibi yerleşememiş olmasının bir yeni belirtisi sayılabilir.

Ancak, toplumu veya bu kanuna sert tepkiler gösterenleri kınamadan önce. Türkiye'de vergi şuurunun bugüne kadar gelişememiş olmasının nedenlerini araştırmak gerekir.

Demokratik denetlemenin, halktan gelen gerçek bir ihtiyaca dayanarak işlemesi, geniş ölçüde vergi şuurunun gelişmesine bağlı olduğu gibi, vergi şuurunun gelişmesi de, geniş ölçüde demokratik denetlemenin işlemesi imkânlarına bağlıdır. Ödediği verginin nasıl harcandığını etkili bir şekilde
