UZAKTAN

D.P. ye verilen fırsat

IKTİDAR partisinin en kuvvetli rakibi olan Cumhuriyet Halk Partisi, son aylarda kendine güvenen, onurlu bir muhalefet partisinden beklenebilecek fedakârlık ve feragatin âzamisini gösterdi. Siyasal havayı yumuşatma, iktidarın muhalefete ve vatandaşlara baskı yapmak için kullandığı bütün bahaneleri ortadan kaldırma yolunda elinden geleni yaptı.
   
Demokratik rejim meselelerinin haline, bir an önce iktidara geçmekten daha çok önem verdiğini bütün söz ve hareketleriyle belirtti.
 
İyiniyetli bir iktidar partisi, en kuvvetli rakibinin kendisine verdiği bu bulunmaz fırsattan yaralanıp, 7 yıldır işlediği hataları tamire, demokratik bir yahat özleyen yurttaşlar arasında yarattığı üzgünlük ve güvensizliği, menfaat gözetmeksizin kendisini desteklemiş olanlar arasında doğurduğu hayal kırıklığını gidermeğe çalışabilirdi.
  
C.H.P. nin son aylardaki davranışı karşısında, Demokrat Parti liderleri artık, Türkiye'de «demokrasi ikimi» bulunmadığı, Türk milletinin henüz kendisine örnek almak istediği Batılı anlamda demokrasiye hazır olmadığı, hürriyetin memlekette «şuriş» ve «şikâk» yaratacağı yolundaki iddialarına aklı başında kimseyi inandıramazlardı. Çünkü C.H.P., Türkiye'deki bütün başka partilerden daha çok bir fikir partisi olmasına rağmen, küçük bir seçkinler azınlığı değildi. Türk halkının en az yarıya yakınını, belki şimdi yarıdan da çoğunu temsil ediyordu. Nitekim, Anadolu gezilerinde, iktidar partisi Genel Başkanı, merkezdeki C.H.P. idarecilerinin gösterdiği iyiniyetin, siyasal havayı yumuşatma yolundaki fedakârlık ve feragatın, bütün teşkilâtta eksiksiz yansıdığını görüyordu. Onun için, C.H.P. nin davranışının memleket ölçüsünde bir değer taşımıyacağı özrü ileri sürülemezdi. D.P. nin baskısından en çok zarar görmüş, bu baskıdan üyelerinin en çok yüreği yanmış parti olan C.H.P. kin tutmadığını ve tutmayacağını, öc alma düşüncelerinin ne kadar yabancısı olduğunu, en küçük bir şüpheye yer bırakmıyacak belirtileriyle gösterdikten sonra, artık Demokrat Parti, muhtemel bir iktidar değişmesinin memleket hesabına kaygı verici sertlik ve huzursuzluklara yol açabileceğini de düşünemezdi.
 
Fakat C.H.P. nin, ağır şüphe ve ithamlar altında tutulmağı, aldatılmayı, zaten daralmış meşru mücadele imkânlarını kendi eliyle büsbütün daraltmayı göze alarak yarattığı bu elverişli şartlardan, onun gösterdiğine yakın ölçüde iyiniyetle istifade edip, rejim meselelerinin halli için onunla işbirliği yapacak yerde, Demokrat Parti, hoş görülemiyecek bir değer bilmezlikle, Türkiye'nin yönetimi sorumluluğunu yüklenmiş bir siyasal topluluğa yakışmıyacak kadar küçük ve bencil hesaplar ve 7 yıldır uyandırdığı güvensizliği büsbütün derinleştirecek kadar uygunsuz ve kısa görüşlü kurnazlıklarla, baskıyı büsbütün şiddetlendirmek, partilerin mücadele imkânları arasındaki eşitsizliği arttırmak, denetlemeyi daha çok güçleştirmek, adilâne serbest seçimlere bağlanan umutları daha çok yıkıp, Türk halkının lâyık olduğu kadar demokratik bir düzene, 1945 de açılmış tehlikesiz ve rahat yoldan ulaşmasını dileyenleri daha derin bir hayal kırıklığına uğratmak için elinden geleni yapmağa devam etti. C.H.P. nin göstermiş olduğu iyiniyet bundan daha yakışıksız bir şekilde istismar edilemezdi.
  
Son C.H.P. Meclisi tebliği, bu Partinin birkaç aydır Demokrat Parti iktidarına gösterdiği iyiniyetin, güvenin, verdiği tavizlerin kendisinde doğurduğu yeni hayal kırıklığını acı bir dille açıklayan, fakat rejim dâvalarını hal yolunda iktidarla işbirliğine devam edebilmek için en küçük bir iyiniyet belirtisini kabule hâlâ hazır olduğunu belirten bir vesika olarak, memleket sevgisini, demokrasi ülküsüne bağlılığı parti menfaatlerine üstün tutmanın yeni bir delilini vermektedir.
 
Gönül ister ki C.H.P. nin, gösterdiği ve hâlâ göstermeyi göze aldığı bunca iyiniyet, feragat ve fedakârlıktan memleket hesabına bütün kazancı, iktidardaki partinin doğru yola, milletçe, hattâ dünyadaki bütün dostlarımızca özlenen yola dönmesini kolaylaştırmak için son görevini de yapmış olmanın vicdan huurundan ibaret kalmasın!

Cambridge, MASS.

Bülent ECEVİT
