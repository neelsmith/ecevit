UZAKTAN

Türk işçisinin dünyadaki durumu

ZAZER gazetesinin yazdığına göre, Milletlerarası Hür İşçi Sendikaları Konfederasyonu, Tunus'daki son kongresinde, Kıbrıs Rumlarının dâvasını tamamiyle benimseyip destekliyerek İngiliz hükümetine bu yolda dileklerini bildirmiş.

«Makarios'çu Garip bir İşçi Sendikası» başlıklı haberinde, iktidar sözcüsü gazete,

«Kıbrıs Rumlarını destekliyen, şuraya buraya mektuplar yağdıran, öteden beri Yunan emellerine hizmet eden ve siyasi faaliyet gösteren bu Beynelmilel Hür İşçi Sendikasının Türk millî dâvasına karşı açıktan açığa cephe aldığı, tamamiyle anlaşılmıştır.»

(X)

diyor.

«Anlaşılmıştır» da tedbir olarak ne yapılmıştır?.. Zafer gazetesinde sert bir başlık ve mütalâa yayınlanmıştır!..

Fakat, Zafer gazetesinin, daha başlığa adını doğru dürüst geçiremediği «Milletlerarası Hür İşçi Sendikaları Konfederasyonu.» Türkiye'deki iktidar sözcüsü gazetenin, değil bu sert başlık ve mütalâasından, belki varlığından bile haberdar değildir.

Buna karşılık Milletlerarası Hür İşçi Sendikaları Konfederasyonu, Türkiye'de uyanık ve olgun bir sendikacılık hareketinin varlığından, fakat sendikacıların asgarî haklarını bile, kullanmalarına, aralarında birlik kurmalarına, siyasetle, kendilerini ilgilendiren meselelerde olsun, ilgilenmelerine, bilimsel konfranslar bile tertiplemelerine engel olunduğundan, grev yapamadıklarından, Türk Hükümeti izin vermediği için, yıllar önce seçilmiş oldukları milletlerarası teşkilât toplantılarına katılamadıklarından, kısacası, Türkiye'de işçilerin, Senegal, Kongo gibi en geri Afrika müstemlekelerindeki kara cahil yerli işçiler kadar bile hür olmadıklarından, sayılmadıklarından, elbette haberdardır.

İşçilerinin, milletlerarası komünist aleyhdarı bir işçi teşkilâtına katılıp ta kendi millî dâvalarını desteklemelerine bile izin vermeyen bir memleketi, Milletlerarası Hür İşçi Sendikaları Konfederasyonunun Yunanistan'a karşı, hiç değilse işçilerinin konfederasyon toplantılarına katırmalanna izin veren bir memlekete karşı, desteklemesi nasıl beklenebilir?

Bu  durumda, bu milletlerarası işçi teşkilâtı, Kıbrıs'ın Türkiye'ye katılmasını desteklemekle, adadaki işçilerin Türkiye'deki işçiler gibi bütün hak ve hürriyetlerinden yoksun bırakılmasını istemiş olmayacak mıdır? Bütün dünyada işçi haklarını, demirperde gerisindeki gibi baskılardan korumak ve kurtarmak için çalışan bir meslekî teşekkülün kendi işçilerinden en basit hak ve hürriyetleri bile esirgeyen bir memleketi herhangi bir konuda desteklemesine ihtimal verilebilir mi?

Milletlerarası Hür İşçi Sendikaları Konfederasyonunun Kongrelerinde Türk dâvasını savunacak tek bir Türk sendikacısı yoksa, bunun suçu, Zafer gazetesinin «Makarios'çu garip bir sendika» dediği konfederasyonda mıdır, bu konfederasyonda t e m s i l edilmelerine izin verilmeyen Türk işçilerinde midir, yoksa yıllardır Türk işçisinden bu izni esirgeyenlerde mî?
  
Zafer, sanki pek ağır bir ithamda bulunur, pek ağır bir suç açıklarmış gibi, Milletlerarası Hür İşçi Sendikaları Konfederasyonu «siyasi faaliyet» gösterdiğini haber veriyor.
  
Milletlerarası Hür İşçi Sendikaları Konfederasyonu şöyle dursun, Senegal'li müstemleke işçileri bile siyasi faaliyet gösterebilirler. Kızıl Çin'de, Komünist Polonya'da bile işçiler siyasi sayılabilecek sebeplerle grev yapabilirler ve yapmaktadırlar. Amerika'da İngiltere'de ve başka bir çok Batı ve Doğu ülkelerinde, işçi sendikaları, sendika birlikleri, hükümetlerinin dış siyasetine bile en ağır hücumları yapabilecek kadar siyasetle ilgilenebilirler.

Türk işçisine, beyenmediğimiz müstemlekeci memleketlerin yerli Afrika işçilerine verdikleri kadar bile değer, hak ve hürriyet vermeğe razı olamıyan Demokrat Parti iktidarı, Zafer'in «Makarios'çu Garip bir Sendika» dediği, Milletlerarası Hür İşçi Sendikaları Konfederasyonuna, kendi sözcüsü olan gazeteyi o garip yazıyla hücuma geçirirken, dünya önünde Türk işçisine karşı işlemekte olduğu günahları, göstermekte olduğu saygısızlığı bir kere daha hatırlatmaktan başka acaba ne sonuç elde edeceğini ummuştur?

----------

(X) Zafer, 25 Ağustos 1957.

Cambridge, MASS.

Bülent ECEVİT
