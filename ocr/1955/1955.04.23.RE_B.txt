GÜNÜN IŞIĞINDA :

Çocuk Bayramı

Bülend ECEVİT
   
Muvafık olunuz, iyimser olunuz, güzel şeyler düşünüp güzel şeyler deyiniz!
   
Bedelsiz ithalât yapılıp hayat daha pahalanacakmış, dolar şimdiden 9, altın 70 lirayı aşınış, size ne bunlardan ?
   
Ankara’da çay, İzmir’de kahve, İstanbul’da şeker, eczacıda film, kitapçıda kitap kalmamış da neyiniz eksilmiş?
   
Gazeteciye ispat hakkı, üniversiteye bağımsızlık, yargıca teminat verilmemiş de kıyamet mi kopmuş?

Bırakınız bunları artık!
   
Şöyle bir çevrenize bakın da görünüz dünya ne büyük ümitlerle dolu:
   
Daha geçen gün bir siyaset adamı rakîbine gülümsedi, bir başkası berikinin elini sıktı, bulvarda ağaçlar çiçek açtı, dördüncü devlet bakanlığı da kuruldu, Salk aşısı bulundu, leylekler bile geldiler Mısır’dan..
   
Dünya ahvali deseniz, daha yeni Lübnanlı konuklarımız, Iraklı dostlarımız geldiler, Sir Anthony Eden’in nezlesi geçti, Cemal Abdülnâsır Ali Fuat Cebesoy’a mektup yolladı.
   
Daha ne beklersiniz hayattan, güzel şeylerle dolu! Günlerdir yağan yağmur vaatlerle dolu.
   
Burnunuzun dibindeki, kapınızın eşiğindeki bunca saadeti görmeden uzak hayallere dalmak, hürriyet diye sızlanıp demokrasi diye sayıklamak, şu vaat dolu yağmura rağmen geçim derdine düşmek!.
   
Dertsiz başınıza dert mi ararsınız ?
   
Bırakınız bunları, iyimser olunuz, gülümser olunuz, güzel şeyler düşünüp ümitlere düşünüz!
   
Diliniz ne kadar tatlı söylerse işiniz o kadar yolunda gider, yüzünüz ne kadar gülerse vatan o kadar şenlenir.
   
Sevininiz, sebepli sebepsiz!
