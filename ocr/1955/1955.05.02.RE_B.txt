GÜNÜN IŞIĞINDA :

Bu kanun da kabul edilecek mi?

Bülend ECEVİT
   
3 gün önce yazdığımız bir yazıda, Türk vatandaşlarına radyo istasyonu kurup serbestçe yayın yapma imkânı verilmezken böyle bir imtiyazın Hür Avrupa Radyosu gibi yabancı kaynaklı bir kuruma verilmesinden dert yanıyorduk.
   
Onun için, dün gazetelerde herkese radyo istasyonu kurma izni verileceğine dair bir haber görünce sevindik. Fakat sevincimiz, ancak ZAFER Gazetesinin bu konuda verdiği tafsilâtlı haberi okuyuncaya kadar sürdü.
    
ZAFER’in bildirdiğine göre, Telsiz Kanununu değiştirmek için Başbakanlıktan Meclise yollanan kanun teklifinde şöyle deniliyormuş:
   
«..... Kurulması, işletilmesi, ve neşriyatı tamamen hükümetin kontrolü altında bulunmak, takati 1000 kilovattan aşağı olmamak, neşriyatı karşılığında her ne suretle olursa olsun bir ücret alınmamak ve hükümetle aktedilecek mukavelede tâyin edilecek ve en geç 10 yılı geçmiyecek bir müddet sonunda, tesisat sahasına dahil arazi ve arsalar, tesisat ve bunların bütün teferruat ve mütemmim cüzüleri tamamen ve parasız olarak devlete terkedilmek kaydile, yerli ve yabancı hususi, hukukî, hükmi şahıslara..... (verici) tesisat vücuda getirmek ve işletmek için İcra Vekilleri Heyeti kararı ile ruhsat verilebilir.»
    
Bugün bir radyo istasyonu kurup işletmeye geçirmek milyonluk iş olsa gerektir. Bir servet döküp bir radyo istasyonu kuracaksınız, gene bir servet döküp 10 yıl bu istasyonu işletecek, sonra olduğu gibi devlete devredeceksiniz.
    
Tuttuğunuz bu kârlı işe devam etmek istiyorsanız, 10 yıl sonraki rayiçle belki iki misli belki daha çok para döküp yeni bir istasyon kuracaksınız, 10 yıl işlettikten sonra onu da devlete bırakacaksınız, ve bu böylece devam edip gidecek.
    
Hesabını bilir; herhangi bir hususi yahut hükmî şahsın bu şartlar altında Türkiye’de bir radyo istasyonu kurması beklenemez. Yeni kanundan olsa olsa, Hür Avrupa Radyosu gibi, maddi imkânları sınırsız, kazanç kaygısı olmayan, yabancı teşekküller faydalanabilecektir.
    
Yani, Hür Avrupa Radyosuna verilecek imtiyazın yabancılara, münhasır bir imtiyaz olması şeklen önlenmiş, fakat gerçekte önlenmemiş olacaktır.

Öte yandan, radyo istasyonunun «kurulması, işletilmesi ve

