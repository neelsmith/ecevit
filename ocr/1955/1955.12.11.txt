Günün IŞIĞINDA

Kendine güvenen Millet

Senator McCarthy'nin en kudretli göründüğü günlerde idi. Şu satırların yazarı, bir yolculukta, McCarthy'nin, aynı adı taşıyan bir yeğeniyle tanışmıştı. Genç kız dert yanıyordu:

— Hakarete uğramamak için, diyordu, Amerikalıların yanında soyadımı saklamağa mecbur oluyorum. Fakat ne yapayım, McCarthy'nin yeğeni doğduysam bunda benim ne günahım var?.. 

Bir milleti baskı altına sokanların diktatörden önce, diktatör özleyenler olduğuna, bu özleyişin bulunmadığı yerde hiç bir diktatörlük heveslisinin hükümran olamıyacağına, çağımızın gösterdiği son örnek, Amerikalı Senatör McCarthy hâdisesidir.

Demagojinin en ustacasından sahtekârlığın en incesine, ahlâksızlığın en iyi kamufle edilmişinden gaye uğrunda her vasıtayı meşru görme yeteneğinin son haddine, hitabetin en etkilisinden kütleleri kandırma ve sürükleme gücünün en yükseğine kadar, gerçek bir diktatörde bulunması gerekli ne kadar nitelik varsa hepsi, Senatör McCarthy'de bir araya gelmişti.

Fakat Senatör McCarthy için bir büyük engel vardı: Amerikalı idi!.. Diktatör özlemeyen, diktatörlükten nefret eden, hiç bir vakit «bize bir diktatör gerek» demiyecek kadar ergin ve onurlu bir milletin çocuğu idi. Bu bakımdan da bir «garibe-i hilkât» ti.

İşte bu yüzdendir ki McCarthy, bir diktatör olmak şöyle dursun, kısa zamanda, Amerika'da, akrabalarını soyadlarından utandıracak kadar nefret edilen bir adam durumuna düştü.
 
Eğer önünde bu engel olmasaydı, Amerika'da degil de, demokrasiyi Amerika kadar benimsememi bir memlekette doğup siyasete atılmış olsaydı, McCarthy gibi bir adam, şimdiye kadar çoktan çağımızın başlıca diktatörleri arasına geçmiş bulunurdu.
 
Herhangi bir diktatörlük heveslisini bir an için, Birleşik Amerika, İngiltere, Fransa yahut İsviçre gibi bir memlekette siyasete atılmış farzedin: O memleketlerin siyaset sahnesinde onun ne kadar küçük, ne kadar gülünç ve zavallı durumlara düşebileceğini  kolayca gözlerinizin önünde canlandırabilirsiniz.

Atatürk de bu milleti, bir daha başında diktatör barındırmayacak bir olgunluğa ulaştırıp öyle öldü. Atatürk'ün Türk milletine bıraktığı en değerli miras olan, milletçe kendine güvenme duygusu, diktatörlüğe karşı başlıca teminattır.

Bülent ECEVİT
