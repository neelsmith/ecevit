KANADA

Yazan: Bülent ECEVİT

FOTOĞRAF ALTI: Kanada ormanlarında kesilen kütükler, kışın, yukarıda görüldüğü gibi kızaklarla donmuş nehir ve göllerin kıyılarına  götürülüp yığılır, bahar gelip buzlar çözülünce de suyun akıntısına bırakılıp endüstri merkezlerine sevkedilirler.

Toprağının yarıya yakını Ormanla kaplı memleket

Kanada millî gelirinin 5'te birini ihracatının 3'te birini ormanlarına borçlu - Dünyadaki gazete kâğıdının yarıdan çoğunu Kanada yapıyor

Tefrika No. 9

Kanada üstünde uçarken tabiatın zenginliğinden insanın gözleri kamaşıyor. Orman, göl ve nehirden başka bir şey görmeksizin saatlerce uçmak kaabil...

Yukarıdan bakıldığında, ormanların koyu yeşiline yer yer göğün mavisini düşüren göller bazan o kadar sıklaşıyor ki, ormanlarla kaplı toprak bu gölleri ayıran sınır çizgilerinden ibaret kalıyor. Ortasında büyük vapurların birer sandal gibi kaldığı nehirlerse bazı yerlerde bu ormanları çizgi çizgi ayırmış.

Kanada'ya ilk gelen Avrupalılar, seyrü sefere elverişli nehirlerin bolluğundan hemen hiç yol sıkıntısı çekmemişler. Bugün bile Kanada'nın birçok bölgelerinde nehirler ulaştırma ihtiyacını yollardan daha iyi karşılıyor.

Bazı ormanlarda kütüklerin kereste ve kâğıt endüstrisi merkezlerine taşınması işten bile değil: Nehirlerin akıntısına bırakılan kütükler, endüstri merkezlerine kadar kendiliklerinden gidiyor.

Bütün Kanada'nın yüzde 37'si tatlı sular hariç tutulursa yüzde 42' si, ormanla kaplı. Kanada başka hiçbir şeyi olmasa, ormanlariyle  yaşıyabilir.

Millî gelirin 5 te biri, ihracatın 3 te biri ormanlardan ve ormanlarla ilgili endüstriden sağlanmakta. nüfusun yüzde 7 si de orman endüstrileri sayesinde geçinmektedir.

Kanada topraklarının yüzde 42 sini kaplıyan ormanlardan ancak yüzde 56 sı orman endüstrilerine elverişli.. Geri kalan yüzde 44 ü. sellerin, toprak kaymalarının önlenmesi, hayvanların korunmasına ve avlanmaya yarıyor.

İşletmeğe elverişli ormanlarınsa daha yüzde 30 una insan ayağı değmemiş. Üstünde uçtuğumuz ormanlar arasında insan izine rastlanmıyanlar pek çok yer tutuyordu.

Bu nisbetlerden de görüleceği üzere, Kanada bugün millî gelirinin beşte birini sağlıyan ormanlarının, daha ancak yarıdan azını işletmektedir.

*

Kâğıt Endüstrisi

Bu geniş ormanların beslediği kâğıt ve kâğıt hamuru endüstrisi, Kanada ekonomisinde en onemli yeri tutuyor. Kâğıt hamuru imalâtı yılda 10 milyon tona, kâğıt ve mukavva imalâtı da yılda 8 milyon tona yaklaşmıştır.

Bütün dünyadaki gazete kâğıdı endüstrisinin yüzde 50 den çoğunu Kanada imal etmektedir. Yıllık imalât miktarı 6 milyon tona yaklaşan gazete kâğıdının yüzde 90’ı Birleşik Amerika’ya satılıyor. 1953 de, Birleşik Amerika’ya gazete kâğıdı satışından Kanada 620 milyon dolar kazanmıştır.

Çeşitli endüstrilerdeki kereste artıklarından kâğıt hamuru imal edebilmek için devamlı araştırmalar yapılmakta, böylece, kâğıt imali gitgide kolaylaşıp ucuzlamaktadır.

Kâğıt ve kâğıt hamuru endüstrileri, enerji merkezleriyle ulaştırma sisteminin başlıca müşterisidir. Kanada’da istihsal edilen enerjinin üçte birini bu endüstriler kullanmakta, demiryollarında ise, her dokuz yük vagonundan biri, kâğıt, kâğıt hamuru, yahut da bu endüstriyi besliyen kütükleri tasımaktadır.

Kanada’nın âdeta ormanlariyle nefes aldığını, yaşadığını ve geliştiğini görünce insan, bir milletin ormanlarına kıyması ile kendi canına kıyması arasında pek fark olmadığına bütün bütün inanıyor.
