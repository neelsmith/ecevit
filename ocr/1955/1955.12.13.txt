Günün IŞIĞINDA

Umut ve hayal kırıklığı

Beş bucuk yıllık tutumunun kendi partisi hattâ kendi yakınları arasında uyandırdığı tepkiden, iktidar lideri Bay Menderes'in ders alacağını, ve artık bugüne kadar tutmuş olduğu tehlikeli yoldan döneceğini umanlar olmuştu.

Fakat on günlük bir gecikmeyle kabine kurulur kurulmaz, iktidar liderinin eski davranışını değiştirmek niyetinde olmadığı bir daha anlaşıldı.

Milletçe alışık olmadığımız kadar uzun bir siyasi buhrandan sonra yeni bir hükümet kurulunca ortalığın biraz yatışması beklenirdi. Tersine, sinirler daha çok gerildi, bir yanda şiddet eğilimi, onun karşısında da bütün milleti saran kaygılar büsbütün arttı.

Muhalefetin Meclis içinde sayıca zayıflığı, Meclis dışında da sesini duyurabilme imkânlarının azlığı, normal hâllerde muhalefete düşen denetleme görevini de, bugünlük iktidar partisine, iktidar partisindeki dürüst ve iyiniyetli unsurlara yüklemektedir.

Denetlemenin normal işlemeyişinden memleketin beş buçuk yılda ne kadar zarar gördüğünü ve bu yüzden kendi partilerinin de ne kadar zayıf düştüğünü, artık, Demokrat Parti Meclis Grupunda da büyük bir çoğunluk anlamış gibidir.

Bir siyasi partinin iktidara geçmek, geçtikten sonra da iktidarda kalmak istemesi pek tabiîdir.
 
Ancak bugünkü iktidar partisi, kendi bünyesinde gerçek bir tasfiye yapmadıkça, demokratik bir anlayışa göre tabii sayılabilir yollardan iktidarda kalma imkânını yitirmiş duruma düşecektir. Bu durumda, tabiî olmayan yollardan iktidarda kalma imkânlarını araması, kuvvetli ve korkulu bir ihtimaldir. Partinin bazı ileri gelenleri şimdiden bu imkânları aramağa ve gerçekleştirmeğe başlamışlardır.

D.P. Meclis Grupu henüz böyle bir ihtimali önlemek fırsatını kaçırmış sayılamaz. Fakat biraz tereddüt, biraz gecikme, fırsatın bütün bütün kaçmasına da sebep olabilir.

Bu fırsat kaçırılırsa Türk milleti çok derin bir hayal kırıklığına uğrayacaktır. O kadar derin bir hayal kırıklığı üstüne kurulacak bir iktidardan da ne memlekete ne iktidar sahiplerine hayır gelebilir.

Bir yanda umut, bir yanda hayal kırıklığı: İktidar Partisi Meclis Grupu şimdi, Türk milleti için bunlardan birini seçmek durumundadır.

Bülent ECEVİT
