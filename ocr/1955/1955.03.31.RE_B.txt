GÜNÜN IŞIĞINDA :

Devrimler için yeni bir ümit

Bülend ECEVİT
   
Üzüntümüz iki katlı idi: Bir yandan, giriştiğimiz demokrasi denemesinde gerilediğimizi, bir yandan da bu denemenin 1946 ya kadar geciktirilmiş olmasının tek mazeretini teşkil eden devrimcilikten devamlı olarak tavizler verildiğini görüyorduk.
   
Tek parti devrine dönüşün bir irtica karanlığı içinde olacağını, kendimizi devrimlerin memlekette kök salmasiyle avutabilme imkânından da yoksun kalacağımızı düşünüyorduk.
   
Başbakan’ın Aydın’da muhalefete, «bir hürriyet nizamı kurmak dâvasiyle ortaya çıkan iktidarın» bunu inkâr etmiyeceğine dair verdiği söz, demokrasi tecrübemiz hesabına duyduğumuz kaygılardan yakında kurtulmamızın mümkün olabileceği ümidini bize verdi.
   
Başbakanın bu vaadiyle aynı gün gazetelerde çıkan bir başka haberse, bize, devrimlerimizin âkibetinden duyduğumuz kaygıların da hafifliyebileceğini müjdeliyor.
   
Bu, hazırlanmakta olan yeni bir ilk öğretim tasarısının haberidir.
  
Haberde bildirildiğine göre, Türkiye’nin bütün köylerinde ilk okul açılmasını 12 yıllık bir plâna bağlıyan tasarı değiştirilerek, 12 yıl 3 yıla indirilecek, ve 3 yıl sonunda memlekette okulsuz köy kalmaması için çalışmaya başlanacaktır.
   
Görünüşte bu haberin, Atatürk devrimleriyle doğrudan doğruya bir ilişiği yoktur. Fakat bilgi ışığını bütün memlekete yaymanın, irticaı en büyük silâhı olan karanlıktan yoksun bırakacağını bildiğimiz içindir ki bu haberden devrimler hesabına da sevinç duyabiliyoruz.
   
Bu yolda atılacak her adımda, C.H.P. saflarındaki aydınların hükümeti içten gelen bir işbirliği ruhuyla destekliyeceklerinden eminiz.
