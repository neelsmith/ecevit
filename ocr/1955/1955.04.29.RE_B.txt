GÜNÜN IŞIĞINDA:

Lütfen önce “Hür Türkiye Radyosu „!..

Bülend ECEVİT

Amerika’da bulunduğum sırada, Hür Avrupa Radyosunun İstanbul’da bir istasyon kurmak için Türk Hükümetiyle prensip anlaşmasına vardığını, yayınlarını başlangıçta Bulgaristan a, daha sonra bütün Demirperde gerisi memleketlerine yönetilecek bu radyo istasyonunun kurulması için 7 milyon dolarlık tahsisat sağlandığını, bu istasyon kurulduktan sonra, Hürriyet Avrupa Radyosu idaresince Hükümetimize her yıl 2.5 milyon dolar ödeneceğini inanılır bir kaynaktan duymuştum.

Türkiye’de radyo yayınının devlet tekelinde olduğunu, musiki yayınları yapan bazı okul radyolarına müsamaha edilse bile, siyasî mahiyette özel radyo yayınları için Türk vatandaşlarına izin verilmediğini, böyle bir izin şöyle dursun, mevcut devlet radyolarında da ancak iktidar siyasetinin aksettirilebildiğini, muhalefet partilerinin bu radyolar vasıtasiyle kendi siyasî görüşlerini halkoyuna duyurma imkânından yoksun bulunduklarını biliyordum.

Onun için, Türk Hükümetinin, kendi vatandaşına tanımadığı bir hakkı yabancı kaynaklı bir siyasî teşekküle tanımasına imkân ve ihtimal veremedim. Ve, bana bu haberi veren zata, Türk Hükümetinin böyle bir şeye razı olabileceğini sanmadığımı, sebep göstermeksizin ifade ettim.

Bunun üstüne muhatabım bana aynen şu sözleri söyledi:

— Doğrusunu isterseniz, Türk Hükümetinin böyle bir şeye razı olacağına biz de hiç ihtimal vermiyorduk. Müracaatın kabul edilmesi bizim için büyük bir sürpriz teşkil etti.

Dünkü gazetelerde çıkan bir ajans haberinden bu sürprizin gerçekleşmek üzere olduğu anlaşılıyor.

Bu hususta, «dışarıdan getirtilecek olan lûzumlu malzemeden gümrük alınmaması ile radyonun kurulması için arazi talep» edildiğini bildiren haber şöyle devam ediyor:

«İlgili Bakanlık ve Genel Müdürlük tarafından tetkik edilen teklif bir kanun tasarısı halinde hazırlanmış olup bir müddet evvel Başbakanlığa arzedilmişti. Öğrendiğimize göre, tasarı önümüzdeki günlerde Büyük Millet Meciisi’ne sevkedilecektir.»

*

Türkiye, ikiye ayrılmış bir dünyanın hangi tarafında yer

