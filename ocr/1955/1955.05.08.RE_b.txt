
dayanışma kurulamadığı gibi, fertlerin de mânen gelişmeleri, genç yaşta kişiliklerini bulabilmeleri güçleşmiş, hattâ imkânsız hale gelmiş oluyordu. Evin, ailenin ayırıcı ve koruyucu duvarları dışında insanlar kayboluyorlar, dış dünyaya kendilerini uydurmakta, bu dünyanın güçlüklerile mücadele etmekte sıkıntıya düşüyorlardı.
    
Cumhuriyet Devrinde ev müessesesinin ayırıcı duvarları yıkılmaya başladı. Yeni yetişen fertler, ailenin dar ve koruyucu çerçevesi içinde değil, geniş bir toplum çerçevesi içinde şahsiyetlerini kurma görevile karşı karşıya kaldılar. Bu, toplumumuzda fertlerin daha erken, daha süratle inkişaf etmeleri, hayat mücadelesinin zaruretlerine daha çabuk kendilerini uydurabilmeleri imkânını sağlamış oldu.
   
Fakat memleketimizde dar bir aile düzeninden geniş bir toplum düzenine bu geçiş henüz tamamlanmış değildir. Kendi durumumuzu Batı memleketlerindeki durumla karşılaştıracak olursak, bizde evin, ailenin, hâlâ o memleketlere nispetle ayırıcı, kişilik gelişmesini köstekleyici bir rol oynamakta olduğunu görürüz. Buna rağmen, aileleri küçük birer	ünite halinde tutan ayırıcı duvarların tamamen yıkılmış olduğu memleketlerde, meselâ bizim bildiğimiz Ingiltere ile Amerika’da, ferdin ailesile münasebetleri bizdekinden çok daha yumuşak ve rahat, üstelik bir yandan ailesile bir yandan da toplumla olan münasebetleri arasındaki çatışmalar bizde olduğundan daha hafif, daha tehlikesiz bir haldedir. Bunun sebebi, ferdin ailesiyle ve toplumla olan münasebetleri arasında bizim bir denge kuramamış, bu münasebetleri ahenkleştirememiş olmamızdır.
   
Bizde fert aile münasebetlerinin hâlâ, büyüklerin küçükler üzerinde sıkı ve uzun bir vesayeti, küçüklerin de büyüklere neredeyse ömür boyu sürecek itaati esasına dayanması gerektiği düşünülür.
   
Yeni yaşama tarzımıza hâkim olan şartların bu vesayet - itaat bağını imkânsız hale getirmiş olmasına rağmen bizim hâlâ bu bağ şeklini ahlâki bir zaruret sanmakta devam edişimiz, fertlerin aile ile ve toplumla olan münasebetleri arasındaki uyuşmazlıkların, çatışmaların başlıca kaynağım teşkil ediyor olsa gerektir.
   
Batı’da bu vesayet - itaat bağının yerini, bir sevgi - saygı bağı almıştır. Erkek de kadın da olsa fert, genç yaşta, meselâ liseyi bitirir bitirmez, aileyle arasındaki vesayet - itaat bağının tamamile dışına çıkmakta, fakat o andan itibaren ferdin aileyle münasebetlerine devamlı bir sevgi - saygı bağı hâkim olmaktadır.
   
İste biz de, bugün ilk olarak kutlayacağımız «Anneler Günü» nü, ailenin ergin fertleri arasında vesayet - itaat bağı yerine sevgi - saygı bağının yerleşmesine yardım edecek yeni bir mânevi müessese olarak görebiliriz.
   
Bugün, evlâdın anneye içten gelen bir sevgi, saygı ve şükran ifadesinde bulunması için bir vesile yerine geçecek, ve annenin kutsallığını hatırlatmaya olduğu kadar evlâdın da kişiliğini belirtmeye fırsat vermiş olacaktır.

