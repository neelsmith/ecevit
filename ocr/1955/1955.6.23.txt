GÜNÜN Işığında
Ankara'nın imarı : 6
Ankara Kalesi için bir teklif

Ankara  Mimarlar   Odasının 15 Haziran günü Millî Kütüphanede düzenlediği toplantıda öğrendiğimize göre, Ankara şehrinin  tarihî hüviyetini korumak ve belirtmek düşüncesiyle, şehirdeki eski mahalleler imar plânına dahil edilmiyecek bu mahallelerde bazı ufak tefek değişiklikler gerekirse ayrı protokoller hazırlanacaktır.
Ankara gibi tarihî değeri olan bir şehrin imarına girişilirken bazı eski mahallelerini birer müze gibi muhafaza etmek yerinde bir düşüncedir.
Fakat yaşıyan nisanların da müzelik eşya gibi o mahallerde alıkonulmaması  şartiyle.
Ankara'nın eski mahallelerinde sıhhî, medenî ve Türkiyedeki batılılaşma hareketine uygun bir hayat sürülemez. Arkeoloji, tarih yahut mimarlık bakımından önemlidir diye bazı mahalle yahut yapıları korumak başkadır, onların hayatiyetini bir akronizm olarak devam ettirmeğe çalışmak başka. Birincisi ne kadar takdire değerse, ikincisi o kadar yersiz bir gayret olur.

Bizce  yapılması  gereken  şey eski haliyle    muhafaza edilecek mahallelerin     asgariye     indirilip meskûn  bölge  olmaktan çıkarılmasıdır.
Fakat bu konuda proje mimarlarının kendiliklerinden bir şey yapmaları beklenemezdi. Önceki yazılarımızda belirttiğimiz gibi, idarî makamlar gecekondularda yahut eski mahallelerde yaşantıya mecbur kalan az gelirli vatandaşları modern hayat şartlarına kavuşturacak bir mesken politikası çizip tatbika girişmedikçe,    buralarda    oturan vatandaşlar   elbette   evlerini   tahliye zorunda bırakılamazlar.
Böyle bir mesken politikası tatbika başlandıktan sonra tahliye edilecek eski mahallelerin başında herhalde Ankara Kalesi gelmelidir.
Kale, Ankara'nın belki en geniş ufuklu, en güzel manzaralı yeridir. Yamaçlarının ağaçlandırılmasından sonra, biraz masraf ve emekle, bu bölgenin Ankarayı ne kadar güzelleştirebileceği ortaya çıkmıştır.
Bizim teklifimiz, Ankara Kalesinin bir açıkhava müzesi haline  getirilmesidir.
Kale içinde ancak bir yahut iki sokak ve birkaç yapı, birer müze malzemesi olarak alıkonulup restore edilebilir, geri kalan kısmında ise bir arkeoloji parkı kurulabilir.
Eski Ankara'nın birkaç yapısından başka, Eti ve Roma heykelleriyle ve tabletlerle de zenginleştirilecek böyle bir açıkhava müzesinde ayrıca turistik kahveler, hattâ iktisadî olacağına kanaat getirilirse bir turistik otel kurulması da düşünülebilir.
Bugünkü durumiyle Ankara Kalesi, gerçek ömrünü doldurduğu halde yaşamıya çalışan yoksul ve gayri sıhhî bir kenar mahalledir.
Halbuki tahliye edilip bir açık hava müzesi haline getirilmekle burası, Ankara'nın en güzel ve ilgi çekici yeri olacağı gibi, Cumhuriyet Başkentine de turistik bir değer kazandıracaktır.
Bülent ECEVİT
(Devam edecek)
