Arapların İsrail üstündeki istilâ emellerini bize meşru gösterebilmek için de, Başyazar, vatanseverlik duygularımıza hitabederek, «Rusya sizin topraklarınızda bir Ermeni yahut Kürt devleti kuracak olsa idi, siz o devletin orada kalmasına razı olur muydunuz ?» diye sormakta, ve «Biz Araplar, Türkleri, vatanseverlik konusunda hocamız biliriz.» demektedir.
  
Bu benzetmenin hangi gerçeklere dayandığını anlamak güçtür. Arap Devletleri gibi İsrail de eski Türk toprakları üzerinde kurulmuş bir devlettir. Arapların olsun, Filistin Yahudilerinin olsun, yaşadıkları topraklar üzerinde hükümranlığa kavuşmaları arasında öyle büyük bir zaman farkı da yoktur. Onun için, Filistin’de bir Yahudi Devleti kurulması vakıasile, Anadolu’da bir Ermeni yahut Kürt Devleti kurulması faraziyesi arasında herhangi bir benzerlik bulunamasa gerektir.

Telaviv’in Orta Doğu’da Komünist faaliyeti merkezi olduğu yolundaki iddiaya gelince, böyle bir iddianın ne kadar doğru olduğunu bilemeyiz ama, Telaviv şehrinin, bizi son zamanlarda Sovvet kuvvetile tehdid eden Orta Doğu memleketlerinden herhangi birine ait olmadığını çok iyi bilmekteyiz.
   
Başyazar Ghosn, İslâm âleminin Türkiye’ye ümit bağladığından da söz ediyor.

Türkiye’nin İslâm âlemine tutabileceği ümit ışığı, Atatürk devrimlerinin ışığıdır.

Türkiye, İslâm âlemine de insanlığa da en büyük hizmetini bu devrimlere bağlı kalmakla yapabilir.

İslâm âlemi Türkiye’ye gerçekten ümit bağlamışsa, bu ümidi gerçekleştirmenin, Atatürk devrimlerini örnek almaktan başka bir yolu yoktur.

Kendi istilâcılık emellerini desteklemesi için Türkiye’ye ümit bağlıyanların daima hayal kırıklığına uğramalarını, ve komşularımızla aramızda kurulmasını dilediğimiz dostluk bağlarının bizi hiç bir zaman «Yurtta Sulh, Cihanda Sulh» yolunda şaşırtmamasını, Cumhuriyet devrinin dış siyaset prensiplerini çiğnetecek maceralara sürüklememesini dileriz.

Lübnan'lı Başyazar bir de deve hikâyesi anlatmış: Biz deveyi istiyoruz ama, kuyruğundaki kediyi atmak şartile, diyor.

Mevzuubahis devenin kimseye bir zararı olmadığına göre, bu deve böylece güdülmek gerekir!
