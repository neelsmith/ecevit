Halkçı 

17-4-1955

GÜNÜN IŞIĞINDA :

Gazeteciler Konferansı başlarken

Bülend ECEVİT

Yarın İstanbul’da «Türkiye Gazeteciler Konferansı» toplanıyor. Söylenenlere göre, bu konferansta gazetecilerin işverenler karşısındaki durumu ile basın hürriyetini kısan mevzuat ele alınacaktır.
   
Basın hürriyetinin kısılmasında iktidara en büyük kolaylığı bizzat basın mensupları göstermiş, hürriyet mücahidi pozunda bazı gazeteciler Hükümeti bu yolda teşvik bile etmişlerdir.
   
Bugün basını tenkid ve murakabe vazifesini tesirli bir şekilde yapamıyacak hale getiren 6334 sayılı kanunun çıkmasında, şimdi bu kanunu antidemokratik bulan bazı gazetecilerin de büyük yardımı olmuştur.
   
Yazı hürriyetile yakından ilgili olan hâkim teminatını ve üniversite bağımsızlığını hükümsüz hale getirecek kanunların hazırlanmasını, birçok gazetecilerimiz ya tasvipkâr yayınları ya da devamlı susuşlarıyla kolaylaştırmışlardır.
   
Basın hürriyetinin bugünkü kadar kısılmasında büyük bir günah hisseleri olan bu gazeteciler, şüphesiz, İstanbul’daki konferansta da seslerini duyuracaklardır.
   
Bu kısıntılara katlanmayı gönüllerine yediremiyen gazetecilerimizin sayısı, konferansta, o sesleri bastırabilecek kadar çok olacak mıdır, bilmiyoruz! Bunu bize konferansın seyir tarzı gösterecek..
   
Eğer bu konferans sırf, basın mesleği mensuplarının maddî menfaatlerile ilgili konularda kararlar alıp temennilerde bulunmakla yetinir, basın hürriyeti konusunu beylik bir - iki dilekle geçiştirirse, mesleklerini şerefli bir meslek olarak görmekten halâ vazgeçemiyen birçok Türk gazetecilerinin herhalde biraz daha yüzleri kızaracaktır.
   
Gazetecinin işveren karşısındaki haklarının teminat altına alınması, ancak, gazeteciye asıl görevini iç huzuru ile yapma imkânını sağlaması bakımından önemlidir; bu görev de, basın yoluyla vatandaş hak ve menfaatlerini korumaktır.
   
Türk gazetecisi, bu hak ve menfaatlerin korunması gayesini, kendi şahsî hak ve menfaatlerinden üstün tutuyor mu?
   
Bu soruya müsbet cevap verebilmemiz için mevcut deliller, son yıllarda, ümit kıracak kadar az görülmüştür.
   
Dileriz İstanbul’da toplanacak konferans, meslek haysiyetini müdrik gazetecilerin ağır bastıkları bir toplantı, ve Türk basınına aydın vatandaşlar nazannda kaybettiği itibarlı mevkiî yeniden kazandırabilmek için atılmış bir adım olsun!

